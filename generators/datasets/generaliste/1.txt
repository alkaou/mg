Ne lakɔlidennama, hakilina kelen pewu de tun bɛ n na : ka dipilɔmu sɔrɔ, ka baara sɔrɔ walasa ka n ba nimisi wasa a ka kɛlenw kama n ye ani a ye min bɛ kɛ n ye n ka kalan sabatili kama.
A kɛlenkɔ ka n lamɔ, ka n dɛmɛ kalan na, n jɔyɔrɔ tun ye ka cogo bɛɛ kɛ walasa n bɛ nafa sɔrɔ kalan na, janko yɔrɔ la, yɔrɔ min na, den ka dɛsɛ bɛɛ bɛ da a ba ka kɛkojuguya kunna. O de kama, hali ni n yɔrɔ tun ka jan n ba la, a ka lidilikanw tun bɛ tulo kɔrɔ waati bɛɛ walasa ka dusu don n na n ka jɛlatigɛ sabati li kama. Kan n to lakɔlikaramɔgɔya kalan lakɔliso la Buguni san 1999, n dalen u ka so kɔnɔ luwanze la, n tun bɛ ka miiri n ba la, ani cogodi n bɛna se k’a kunnawolo ani k’a waleɲumandɔn ni n kɛli ye ka nafa sɔrɔ kalan na. A tun man nɔgɔ, a tun man nɔgɔ bawo n y’a sɔrɔ diɲɛlatigɛ so, n ba kɔrɔ, yɔrɔ min na fɛn bɛɛ bɛ dila hadamadenya la, ani diɲɛlatigɛ tunka fɛ, olu tɛ kelen ye.
Su fɛ, nɛgɛ kanɲɛ 3, nin daɲɛ ninnu na n kɔnɔ, n wili la k’u sɛbɛn. U poyilama tun bɛ n bolo yan, n bɛ fɛ k’u jira aw la bi walasa ka fɔ n b aye ko ani ce, ko ani ce, ani ko kɛlɛ bɛ senna halisa, ko kɛlɛ bɛ senna, nka, a bɛ fɛ n ka to cogo min, n bɛ to o cogo la ni Ala sɔnna.
Ɛntɛrinɛti kalanni Mali togodaw la: Bukary Konate ka ɲɛfɔli: \n\n« A ka kan an k’an ka sugon dɔw hakilina ɲuman bila senkan yanni an k’an miiri u la ten k’u bila ka tɛmɛ. Yali a ma se, an k’an ka togodala mɔgɔw sen don kunnafoni ni kumaɲɔgɔnya tɛkinolozi kuraw la wa? Sira bɛɛ kan, o jaabi ye ɔwɔ ye bawo a na kɛ sababu ye u ka kunnafoniw sɔrɔ, ka kunnafoniw di, ka kumaɲɔgɔnya kɛ ka hakilinaw falen falen ani k’u seko ni dɔnkow jira mɔgɔ wɛrɛw la.
O tɛ se ka kɛ habada fɔ ni an ye ɛntɛrinɛti kalanw bila sen kan an ka sigidaw la walasa ka togodala mɔgɔw taabolo dɔn nin baara kɛ minɛ nafama ba in kun kan, u ma deli ka min ye kuma tɛ ka maga a la. O la, an b’a dɔn an ka kan ka cogoya min bila sen ka walasa ka kunnafoni ni kumaɲɔgɔnya tɛkinolozi kuraw lase an ka togodala mɔgɔ cɛsirilen ninnu ma. O na kɛ sababu ye u ka dɔnniya kuraw sɔrɔ ɛntɛtinɛti kan, minnu b’u dɛmɛ k’u ka sɛnɛkow ni nakɔkow yiriwa ani u ka bɔnɔgɔla wale tɔw.
O de kama, ɛntɛrinɛti kalanni min bila la senkan porozɛ « Alisa an ma kɛ hakilitigi ye » fɛ n’o bɛ ka kɛ Boukary Konate fɛ Mali, Albertine ni Caroline, olu minnu nana ka bɔ Pari o kalan in kama ani Claire, n’o b’a to Pari ka kalan in kɛ, o kalan in taabolo ɲɛna kosɛbɛ Segu dugu kɔnɔ. (Aw b’o jaw bɛɛ sɔrɔ flickr kan).
Kalan in kɛra tile 5 kɔnɔ, cɛ ni muso bɛɛ tun ye hakɛ kelen ye: cɛ 5 ani muso 5 maakɔrɔba kunda; cɛmannin 5 ani musomannin 5 demisɛn kunda. Ɛntɛrinɛti kalan in sen fɛ, Caroline tun bɛ demisɛn ninnu kalan tubabukan na. Boukary Konate bɛ tɛmɛ ni kalan in tɔ ye kalo fila kɔnɔ n’an ka karamɔgɔ hakilitigi ninnu seginna ka taa Pari. U b’u to Pari k’an dɛmɛ kalan in na ɛntɛrinɛti sira fɛ.
An ka mɔgɔ kalanta ninnu cɛra, mayili tun bɛ mɔgɔ kelen dɔrɔn de bolo Gugolu « Google » kan, wa a tun bɛ se cikan bilali n’a kalanni dɔrɔn de la. Mɔgɔtɔw si tun t’a dɔn ɛntɛrinɛti ye min ye. Bi, u bɛɛ bɛ se k’u magow ɲɛnabɔ ɛntɛrinɛti kan.
An ka nin ɛntɛrinɛti kalan siyɛn fɔlɔ in taabolo ɲɛna kosɛbɛ bawo kalandenw ye fɛn caman kalan, u y’a jira an na fana k’u ye fɛn caman faamu k’a sabu kɛ an ye kimɛli fitinin minnu k’u kunna ye ɛntɛrinɛti kan. Kalan in sanga kɔnɔ, kalanden bɛɛ tun bɛ na waati la, u bɛɛ tun bɛ na don don wa u y’a jira an na fana k’u ye nafa sɔrɔ a la.
Kalan in tun bɛ ɲɛsin mɔgɔw ma fana minnu ye bamanankan kalan. O kalan in tun sinsinnen bɛ kunnafoni carinni ni kunnafoni kalanni ma ɛntɛrinɛti kan Maneno Bamanankan ɲɛ kan. Dantigɛli sen fɛ kalan in bantɔ, bɛɛ y’i sinsin an ka kanw donni kan ba la « Kunnafoni ni kumaɲɔgɔnya tɛkinilozi kuraw » hukumu kɔnɔ.
Kalanden bɛɛ fana y’i hakilina fɔ « hakilitigiya » kan. U y’a jira ko hakilina falen falen « hakilitigiya » kan, o ye wale ye min ka kan ka taaɲɛ walasa bɛɛ ka se ka dɔ sɔrɔ hakilitigiw ka faamuya la. U y’a jira fana ko siti in nafa ka bon demisɛnw ma kosɛbɛ.
Demisɛnw fana ye daamu sɔrɔ u ka nin sɛgɛn lafiyɛnbɔ waati in kɔnɔ k’a sabu kɛ u ka nin waati kunkurunin in kalan n’a tulon kɛ ye Caroline fɛ.
Nin ɛntɛrinɛti kalan kun fɔlɔ y’a jira an na ko togodala mɔgɔw mago bɛ ɛntɛrinɛti ɲɛfɔli n’a kalanni dɔrɔn de la walsa u ka kɛ ɛntɛrinɛti matarafabaw ye.
Laban na, kalanden bɛɛ y’a jira k’u nisɔndiyara, u ye dugaw kɛ fana walasa nin ɛntɛrinɛti kalan in ka carin Mali sigida bɛɛ la walasa ɛntɛrinɛti ka dɔn fan bɛɛ fɛ.
U ye foli ɲɛsin kosɛbɛ Oranzi ka dɛmɛnjɛkulu ma Mali la, ( la Fondation orange Mali) ONG Jigitugutɔn mɔgɔw, ani mɔgɔ minnu bɔra Pari ka na an kalan fɔ Mali la yan ani mɔgɔ o mɔgɔ ye dɛmɛ ni hakilina ɲuman kɛ k’an bila sira walasa nin kalan in ka se ka kɛ. An ye ɲɔgɔn tɛgɛ minɛ.
An y’an labɛn ka ban ka taa kalan in daminɛ Zeana Gara la sinin, tarata Utikalo tile 18 san 2009. Aw bɛ se k’o kunnafoniw bɛɛ sɔrɔ siti kan.
Porozɛ « Alisa an ma kɛ hakilitigi ye tiwitɛri (twitter) sira ye @toujourspassage

Nsiirin nafa dɔw Farafinna. \n\nFarafinna, demisɛnw ka lamɔ n’u ka kalan bɛ tɛmɛ sira caman fɛ.O siraw la belebele dɔ ye nziirin ye. Tuma caman, demisɛnw yɛrɛdama tun bɛ ɲɔgɔn sɔrɔ u mɔ musow walima u mɔkɛw kɛrɛfɛ ka nziirin da. A tun bɛ u ɲɛnajɛ, nga o bɛɛ kɔfɛ,Nafa caman wɛrɛw tun b’a la. A tun b’a to demisɛnw bɛ fara ɲɔgɔn kan, k’u tin don ɲɔgɔn na. U tun bɛ sigiɲɔgɔn gasi kalan kabini o wati. A tun bɛ mɔgɔkɔrɔbaw kɛrɛfɛ sigili nege don u la walasa u ka fɛn caman dɔn ko tɛmɛnnenw ni ko nataw la.
Nziirin kunba dɔ tun ye ka demisɛnw kalan k’u hakili dayɛlɛ. U ka ɲumanya ni juguya dɔn ka bɔ ɲɔgɔn na, ka ɲumanya nafa dɔn ani ka juguya kungo dɔn walasa u ka kɛ ɲumankɛlaw ye ka juguya to yen.Nziirin tun bɛ demisɛnw kalan jɛɲɔgɔnya, teriya, fasokanu ani fasoden ɲumanya la. A tun b’a to demisɛn bɛ basigi, k’a kɛ mɔgɔ jɔlen ye, k’a kɛ cɛntigi ye ani ka du kɔrɔ n’a nafa dɔn. Farafinna, demisɛnw tun bɛ taabolo ɲuman ni kuma cogo ɲuman kalan mɔgɔkɔrɔbaw fɛ nziirin senfɛ walasa u ka se jɛnlatigɛ kɛko ɲuman na u ka so ani dunanyayɔrɔ la.
Farafinna taabolow ni famuyaw bɔlen bɛ ɲɔgɔn fɛ ko caman na, fan caman. Nziirin jɔyɔrɔba bɛ o taabolo kelenya ni o famuyali kelenya in na. A b’i n’a fɔ nziirin kelenw de tun bɛ da fan caman fɛ bawo i bɛ nziirin min mɛ fan dɔ, i bɛ se k’o kelen de mɛ fan wɛrɛ. O bɛ kuma jɔyɔrɔ dɔ fana jira farafinna bawo farafinna kɔrɔlenko caman tun bɛ kalan kuma fɛ.
Misali la nziirinko sira fɛ, ɲinan, san 2009, demisɛn 6, san 10 ɲɔgɔnw, tun sigilen bɛ ne ka so don dɔ. U tun bɛ ka nziirin da. N tun bɛ k’u lamɛ. U binna ka nziirin dɔ da surukuba ni nzozanni na. Ne fana fitinin deli la k’o lamɛ ka n to Segu.
Ne sigilen miiri la min na, o de ye Segu ni Bamakɔ cɛ janya ani si hakɛ min bɛ ne ni npogotiginin fitinin ninnu cɛ. O de la n y’a famu, kun min na, Mali fan bɛɛ taabolo ye kelen ye. Ali ni danfara b’u ni ɲɔgɔn cɛ, o man bon. O de la n y’a famu ko nziirin ye koba y’an fɛ yan, a nafa tɛ fɔ ka ban, bawo a b’a to an bɛ fɛn caman, wa, a b’an hakili dayɛlɛ.
Bi bi in na, an bɛɛ bɛ k’a kɔlɔsi sisan k’o ko ninnu bɛ ka ban dɔɔni dɔɔni. N kɛlen kɔ ka n yɛrɛ ɲininkan, ye jaabi min sɔrɔ, o de ye ka u sɛbɛen an ka kanw na, k’u bayɛlɛma kan wɛrɛw la, k’u bila ɛntɛrinɛti kan. O b’a to u tɛ tunun wa u na lakodɔn mɔgɔ wɛrɛw fɛ.
N’o bɛ se ka kɛ, o ka daminɛ joona, bawo maakɔrɔ o maakɔrɔ mana sa Farafinna, o ye dɔnniso kelen jeninen ya.
Nin de ye ne hakilina ye walasa k’an ka nin dɔnko ninnu mara. Ni hakilina bɛ maa wɛrɛ min fɛ, o k’o fɔ walasa o hakilina falen falen ka kɛ bɛnkan jɔnjɔn ye min bɛ k’a fura ye.

Bolokoli ye hadamadenya kalanso dɔ ye Farafinna. \n\nN kan tɛ bi ma, ni den bɛ boloko kabini a wolo waati walima kalo damadɔ a wololen kɔfɛ. N kan bɛ waati ma, waati min ni den tun bɛ boloko a san 12 walima ani kɔ. Kɔrɔba de b’o san hakɛ in sugantili la. O waati den b’a dɔn min kɛra, a hakili bɛ to a ka kalannenw na fana.
Bilakoro minnu tun ye si hakɛ kelen ye, olu tun bɛ boloko ɲɔgɔn fɛ. A ɲɛfɔli ka jan. An b’an wasadon a kunbaba dɔw la minnu bɛ demisɛn kɔrɔbayalen bolokoli nafa jira an na.
N bɛ n ka banfula jɛngɛ Farafinna makɔrɔbaw ye u ka yamaruya di n ma n ka n da se nin ko in ma, ko min fɔli, a sɛbɛnni, a carinni ani a marali bɛ bidemisɛnw bilasira kosɛbɛ, demisɛn minnu gɛrɛsɛgɛ bɛ ka dɔgɔya dɔɔni dɔɔni nin ko ninnu dɔnni na farafinna, ka sɔrɔ u jɔyɔrɔ ka bon an ka hadamadenya taabolo la. N b’a kɛ ka n to “fɛn bɛɛ tɛ fɔta ye” sariya labatoli kɔnɔ.
\nBolokoli bɛ demisɛn kalan dusu ni cɛfarinya la: \n\nBolokoli ye lamɔ kalanso ye, hakilitigiya ani fafarinna danbew kalanso don. Bolokodenw, ni dɔw k’u ma solimadenw, olu bɛ kalifa dugu kamalenkɔrɔ dɔ la min hakili ka bon. O b’u kalan laadakɔrɔw ni taabolo ɲumanw na. Kabini bolokoli don sɔgɔmada joona fɛ, bolokodenw bɛ kalan cɛfarinya la. U daraka bɛ kɛ dumuni kalama forontomaba dɔ ye. O dumuni bɛ weele ko cɛfarinto. O kɔrɔ ye k’u dege diɲɛlatigɛ gɛlɛyaw la. U k’a dɔn ko diɲɛ ko bɛɛ tɛ nɔgɔman ye, gɛlɛyaw fana b’a la, gɛlɛya minnu n’u ka kan k’olu kun bɛ ni muɲu ni cɛsiri ye ka t’a fɛ. O cɛfarinto in ni juguya tɛ fan kelen ka ɲɛsin demisɛnw ma. A kun ye kun labɛn u hakili n’u farikolo la ka bila don nataw ɲɛ diɲɛlatigɛ la i n’a fɔ sukuruba y’a fɔ cogo minna: « n bɛ n dege sensabataama na, yanni n woro kelen ka kari »
O dumuni dunnen kɔ, a man kan bilen, o demisɛnw ka boli u kɛlɛɲɔgɔn ɲɛ, u man kan ka kasi fɔ n’a kɛra hinɛ kasi ye, u man kan fana k’u dɛsɛko jira fɔ n’u b’u danna.
\nBolokoli bɛ demisɛnw kalan ɲɛmɔgɔ bonya na: \n\nBolokodenw cɛma, dɔ bɛ suganti k’o k’u ka ɲɛmɔgɔ ye. O de bɛ kɛtaw bɛɛ fɔ. A b’a janto a yɛrɛ taabolo la ani tɔw taabolo. Ni dɔ bɛ fɛ ka ko bɛnbali dɔ kɛ, a b’o ladi k’o bila sira. N’o m’o ko dabila, a b’o ɲɛfɔ u ka ɲɛmɔgɔba ye. Bolokoden tɔw bɛɛ bɛ tugu o kɔ k’o bonya. O bɛɛ kun ye ka demisɛnw dege ɲɛmɔgɔbonya ni kɔrɔbonya na kabini o waati.
\nDemisɛnw bɛ faraɲɔgɔnkan, jɛ ani ɲɔgɔnkanu kalan kolokodenso kɔnɔ : \n\nKa demisɛnw boloko ɲɔgɔnfɛ, o kun ye k’u kalan faraɲɔgɔnkan, jɛ ani gasi dɔnni na. O la, demisɛnw bɛ kalan kumacogo ɲuman na. Jɛ ni ɲɔgɔndɛmɛ nafa bɛ fɔ u ye k’a jira u la k’u kana layidu ta u tɛ se ka min tiimɛ, wa u k’u dalakan labato waati bɛɛ. Demisɛnw bɛ kalan ɲɔgɔnkanu na k’a jira u la k’u ka kan ka ɲɔgɔn kanu, ka ɲɔgɔndɛmɛ cogo bɛɛ la, u ka na janfa kɛ fiyɛwu. Ni ŋɔni ye dɔ sɔgɔ a senna, tɔw ka kan k’o dimi kɔlɔsi u kunkolo la. U bɛ ko bɛɛ kɛ ɲɔgɔnfɛ bɛn, kelenya ani ɲɔgɔnkanu kɔnɔ.

**Siɲɛta** : \n\nSibiri, Utikalo tile 7 san 2010 nɛgɛɲɛ 16 ka taa se nɛgɛɲɛ 18 ni sanga 30 ma, siɲɛtaba dɔ kɛra Hipodɔrɔmu ntolatankɛnɛ kan Bamakɔ. Siɲɛta in bilala sen kan Mali Siɲɛta Sinsin Jɛkulu fɛ ani Sotelma-Malitel, o min kɛra u dɛmɛbaa jɔnjɔn yen nin ko in sabatili la.
Siɲɛta ye farikoloɲɛnajɛ ye, nka, an ka laadala kokɔrɔ dɔ fana don Farafinna. An y’o bɛɛ faamu fana kɛnɛ kan bi wula in na. Siɲɛtala ninnu, n’u kɔgɔ cogo n’u kolo donko ɲuman ye, bɛɛ y’i sinsin i ka fɛɛrɛ n’i dɔnkow kan kelen kelen walasa k’i sina kunbɛn. Ntolatankɛnɛ tun fallen bɛ tewu nin farikoloɲɛnajɛ in lajɛbaw la, n’o tun binna ka tunun dɔɔni dɔɔni Mali la. Mali siɲɛta sinsin jɛkulu haminako de ye k’o kokɔrɔ in lakurakuraya k’a bɛn bɛɛ nafalan ma.
Ka bɔ nɛgɛɲɛ 16 ka s’a ɲɛ 18 ni sanga 30 ma, an ye siɲɛta dumanba lajɛ min gɛlɛyara kosɛbɛ siɲɛtala ŋana dɔw ni ɲɔgɔn cɛ, nka, sebaw kelen kelen bɛɛ y’u jansa sɔrɔ. Kelenya, badenya ani Farafinna ka donɲɔgɔnna hukumu kɔnɔ, an balema Senegalikaw tun bɛ nin siɲɛta kɛnɛ in kan ka kow tɔ sankɔrɔta.
Nin siɲɛta in jansa kuruba sɔrɔla Anda La fɛ, n’o ye Mali siɲɛtala ŋana dɔ ye.
Nin farikoloɲɛnajɛ in, n’o ye siɲɛta ye, o min y’an ka kokɔrɔw dɔ ye, o ko sabatili ye hakilina ɲuman ye min ka kan ka dɛmɛ.
\nKakɔrɔ; siɲɛta tun bɛ kɛ an ka duguw kɔnɔ. Demisɛnw ka hadamadenya sabatili kalansen dɔ tun don. A kun tun ye ka demisɛn hakili labara, I n’a fɔ farikoloɲɛnajɛ tɔ, k’a kolo don ka ɲɛ ani ka badenya ni jɛɲɔgɔnya jiidi demisɛnw ni ɲɔgɔn cɛ.
\nNin masala kunkurunnin in b’o bɛɛ sɛmɛntiya:
\nSiɲɛta tun ye laadakɔrɔ ye na ka dugu kɔnɔ, nka dunan kamalenni walima dunan npogotigi dɔ nali dugu kɔnɔ, o tun bɛ kɛ sababu ye, dugu cɛmisɛnw walima dugu npogotigiw ka siɲɛta dɔ kolokolo walasa k’a ka dɔnko hakɛ dɔn siɲɛta la ani k’a dɔn a ka kan ka fara kulu min kan dugu kɔnɔ a ka dunanya waati kɔnɔ.
Duguw janya o janya ɲɔgɔnna, balemayasiraw, teriyasiraw, furusira, laadasiraw tun bɛ kɛ sababu ye, cogoya bɛɛ la, ka duguw kala ɲɔgɔnna na, ka bɔnye sabati duguw demisɛnw ni ɲɔgɔn cɛ. Ni dunan kamalenni walima dunan npogotigi nana dugu kɔnɔ, diyagoya a bɛ don kulu dɔ la. A ka ca a la, a yɛrɛ tɛ a si hakɛ dɔn, wa a bangebaw tɛ yen walasa k’a si hakɛ fɔ. O la, demisɛnw bɛ siɲɛta dɔ kolokolo u ni dunan in cɛ walasa k’a dɔn a ni kulu min ye kokɛɲɔgɔn ye.
\nO kow tun bɛ kɛ nin cogo in na:
\nDondɔ, cɛmisɛnw walima npogotigiw bɛ taa dunan cɛmisɛnni walima dunan npogotigi diyatigi ma: “An nana i ka dunankɛ walima i ka dunamuso nɔfɛ, an bɛ taa an tulonkɛ dɔɔni”. Dutigi bɛ diɲɛ n’o ye, a b’a dɔn a kun ye mun ye.
O la, u bɛ taa n’a ye jirisun dɔ kɔrɔ dugu kɔfɛ. A ka ca a la, a bɛ kɛ sisun dɔ kɔrɔ f’u b’a f’o ma ko dunanbugɔsinin.
Dugu demisɛnw ni dunan kamalenni walima dunan npogotigi bɛ siɲɛ ta kelen kelen ka bɔ dɔgɔ kunda ka taa kɔrɔ kunda. U b’a bɔ dafɛ, jɛkulu jɛkulu fɔ ka taa a kɛ dunankɛ walima dunanmuso ni dɔ ka dɛsɛ ɲɔgɔnna pewu walima k’a kɛ filanin bin ye. N’o kɛra, o kɔrɔ ye ko ani o jɛkulu ye si hakɛ kelen, wa u ka demisɛnya dɔntaw bɛ taa ɲɔgɔn na. O la, a bɛ don o jɛkulu la, a n’o jɛkulu mɔgɔw bɛ kɛ kokɛɲɔgɔn ye fɔ ka taa se a taadon ma. Jɛkulu minnu ka kɔrɔ n’o jɛkulu ye, olu bɛ k’a kɔrɔw ye, a ka jɛkulu ka kɔrɔ ni minnu ye, olu bɛ k’a dɔgɔw ye.
\nNi jɛkulu sɔrɔla min ka hami ye nin kokɔrɔ in donni ye bɛrɛ la, ka jɛɲɔgɔnya, donɲɔgɔnana, ni balemaya sabati jamanaw ni ɲɔgɔn cɛ i n’a fɔ an balema Senegalikaw tun bɛ yan cogo min na nin tulon kɛ in senfɛ, n hakili la, o ye koɲɛnɛmaba ye min ka kan ka dɛmɛ kosɛbɛ.

Telewisɔn antɛniw sigilen yelen sow bili kan, o ye baro nege don Fasokan na nin cɛmisɛnnin ninnu fɛ kunnafoniwdilanw kunkan togodaw la.
Kanko ma kɛ fiɲɛ ye o ko la. U bɛɛ bɛ bamanankan fɔ, lakɔliden kelen kelen minnu b’u cɛra, olu b’u ta fɔ tubabukan na, n b’a sɛbɛn u nɔ fɛ papiye kan yanni n ka se n taayɔrɔ la, Bamakɔ.
A kɛra seliba tile sabanan, waati min na, seli ɲɛnajɛ tɔ bɛ senna togodala duguw la.
Nin kamalennin ninnu sigilen u ka tédaa kɔrɔ, n gɛrɛla ka baro daminɛ n’u ye. Walasa ka ne ka ɲininkaliw jaabi, bɛɛ tun bɛ fɛ i ka fɔta ka mɛn. Dɔw bɛ kunnafonidilanw nafa fɔ, dɔw b’u kungow fɔ :
« ne fɛ yan, tele kɛra sababu ye k’an kunnafoni fɛnkɛtaw bɛ kan diɲɛ fan bɛɛ. Kunnafonidiw sen fɛ tele la, fɛn o fɛn bɛ kɛ jamana kɔnɔ ani diɲɛ fan tɔ fɛ, an bɛ bɔ olu bɛɛ kalama. Emisiyɔn minnu bɛ kɛ diɲɛkow kan, olu b’a to an bɛ maa wɛrɛw ka taabolow ye, k’u ka seko ni dɔnkow ye an’u ka kokɔrɔw minnu n’an taw tɛ kelen ye Mali la yan. An kunnafoninen don wa an lafaamuyalen don tuma bɛɛ diɲɛ kunkobaw kan i n’a fɔ SIDA, sumaya, kolera, demisɛnsonya ani ko caman wɛrɛw. Filimu ni mizikiw b’an ɲɛnajɛ kosɛbɛ fana tele la.
Togodala arajow b’a to, ko o ko bɛ kɛ an lamini na yan, an bɛ bɔ o bɛɛ kalama. Kobolodalenw,kominikew ani faatuliw, nin si tɛ tɛmɛ mɔgɔw ɲinɛ ma. Lamini bɛɛ kunnafoninen don waati kelen wa bɛɛ bɔ minɛnw walima bagansonyaw kalama. An bɛ lafaamuya sɛnɛ ni baganmara kibaruyaw kan, olu minnu y’anw ka kɛtafanbaw ye togodala yan. Arajow kɛra an ka maakɔrɔw teriw ye, wa emisiyɔn minnu bɛ kɛ arajow la jamana kokɔrɔw kunkan, u b’olu waati bɛɛ dɔn.
Telefɔni yaalataw b’o kunnafoniko mago kelenw ɲɛ an fɛ yan, wa u bɛ demisɛnw ɲɛnajɛ bawo olu bɛ miziki ni filimuw lajɛ telefɔni na.
Bi, an bɛɛ kalansolen bɛ ɲɔgɔn na togodala yan telefɔni yaalata fɛ. Cisɛbɛ fɛn o fɛn na, an tɛ nɛgɛso boli bilen ka kilomɛtɛrɛ 15, 20 walima 30 kɛ, an b’an wasa don telefɔni na k’an ka kumaɲɔgɔnya bɛɛ ɲɛnabɔ. Siraw surunyana tiɲɛ yɛrɛ la.
Fɔlɔ fɔlɔ, an tun bɛ se ka taa fɔ mɔgɔ dɔ kɔ ci dɔ kama dugu dɔ la an kɛlen kɔ ka sirajan boli, o banna pewu bawo, an bɛ weele kɛ tuma bɛɛ walasa k’a dɔn n’a tigi bɛ yen yanni an ka sira minɛ. »
Tiɲɛ yɛrɛ la, an kunnafoninen don, an lafamuyalen don, an ɲɛnajɛlen don yan bi hali ni a sɔrɔ la, nin kunnafonidilan ninnu bɛ ka faamubaliyani dɔw don demisɛnw ni maakɔrɔbaw cɛ. »

Togodalamusow ka tile baara. \n\nNin kunnafoni in ni nisɔngoya jirali cɛ ka jan, a kun ye k’a jira dɔrɔn ko an ka togodaladuw kɔnɔ, ɲɔgɔndɛmɛn bɛ musow ni cɛw cɛ, wa bɛɛ b’i wasa don i ka kɛta la i yɛrɛ ma. Bɛɛ ka kɛtaw dɔnnen don, bɛɛ jɛnnen bɛ n’i ta ye, bɛɛ b’i ka kɛta kɛ ka ɲɛ du ka ɲɛtaa kama.
Tile baara caya n’a ta bɛɛ, togodalamusow b’u ka baarakɛta bɛɛ kɛ walasa k’u jɔyɔrɔ jira ani k’u cɛw dɛmɛn ka du basigi ani ka bɛn sabati du kɔnɔ.
Gadonbaara kama, muso min bɛ tobili la, o bɛ wili kabini nɛgɛɲɛ 5 ka daraka tobi a ka can a la min bɛ dun ka bɛn nɛgɛɲɛ 7 ma. O mana kɛ, cɛw bɛ taa u ka baaraw la, an da bɛna se minnu ma kɔfɛ.
Daraka mana dun, musow bɛ ɲɔ susu ka mugu di tile gadonmuso ma.
Musow bɛ ɲɔgɔn dɛmɛn kosɛbɛ ɲɔsusu senfɛ. Minnu bɛ du kelen kɔnɔ, olu bɛ fara ɲɔgɔn kan bulon kɔnɔ walima du fan dɔ fɛ ka susuli kɛ. Muso wɛrɛw bɛ bɔ du wɛrɛw kɔnɔ n’u ka filenw falen ye ɲɔ walima kaba la ka na fara du wɛrɛ musow kan ka susuli kɛ. Musow bɛ farali min kɛ ɲɔgɔn ka, o tɛ gansan ye. U bɛ fara ɲɔgɔn kan walasa k’u bolo don ɲɔgɔn ye minɛnko la ka sɔrɔ u ma « tigiya » jira. Ni tɛmɛ tɛ kajatu bolo, o bɛ Fanta ta ta, ni kolonkalan tɛ Fanta bolo, o bɛ Awa ta ta. Ni muso dɔ taara du dɔ kɔnɔ ci la, ka taa musow sɔrɔ susuli la, a tɛ tɛmɛ habada n’a ma dɛmɛn dɔɔni don u kelen kelen bɛɛ ma.
Gadonmuso b’a wasa don tilelafana tobili la min bɛ dun ka bɛn nɛgɛɲɛ 10 walima 11 ma. O baara ninnu senfɛ, a bɛ ji bɔ kɔlɔn na min janya bɛ se mɛtɛrɛ 6 walima 10 ma. Ni demusow b’a fɛ, olu b’a dɛmɛn baara la. Gadon bɛ yɛlɛma yɛlɛma du musow ni ɲɔgɔn cɛ. Ni muso dɔ ye tile fila tobili kɛ, o b’a di dɔ ma.
Don o don, muso bɛɛ bɛ susuli kɛ , nka kelen b’a wasa don ga la. An b’o ye taakasegin na gabugu ni a ka so cɛ k’a wasa don demisɛnninw na an’a cɛ ka ci misɛnninw o waati kelen na. Nin bɛɛ ka di anw ka musow ye bawo u b’u yɛrɛ nafa ye diɲɛlatigɛ la. Ni dumuni kèra, a bɛ minɛnw cɛ k’u ko ka sɔrɔ ka taa a ka warisɔrɔbaaraw la i ko muso tɔw.
Togadalamuso bɛɛ n’u ka warisɔrɔbaaranin don min b’a to a b’a ka wariko mago misɛnninw ɲɛnabɔ, a cɛ ka kɛlenw kɔfɛ, k’a wasa don a denw na ani k’a cɛ dɛmɛn waati dɔw la du warimisɛnnikow la. O warisɔrɔbaaraw ye ka kɔɔri kolo bɔ k’a kɛ gari ni finimugu ye, ka tiga wɔrɔ k’a kisɛ feere walima k’a kɛ tigadɛgɛ ye o min bɛ kɛ nan ye kosɛbɛ Mali, walima u bɛ taa u ka pilansiw labaara dugu forobanakɔ kɔnɔ. O nakɔ in kɔnɔ, u bɛ jaba, kɛlɛkɛlɛ, ngɔyɔ ani ɲugu turu ani jiri suguya caman wɛrɛw minnu bɛ dun kosɛbɛ dugabaw kɔnɔ.
O jiriden ninnu bɛ kɛ du dumuniw na wa musow b’u feere u kɛrɛfɛ suguw la.
U bɛ bɔ nakɔ la nɛgɛɲɛ 3, ka na tilelafana tɔ gan ka di dudenw ma. O kɔfɛ, a bɛ surafanatobi daminɛ min bɛ mɔ ka dun ka bɛn nɛgɛɲɛ 8 ma. O dumuni in kɔfɛ, min bɛ dun dutigi ka yɔrɔ la, dudenw bɛɛ, cɛw, musow ani demisɛnw, bɛɛ bɛ to dumunikɛyɔrɔ la dɔɔni ka baro kɛ ani ka maakɔrɔw lamɛn an ka kokɔrɔw kan ani u ka faamuyaw diɲɛ na.
Tile fila o tile fila, u bɛ taa dɔgɔ ɲinin kungo kɔnɔ k’o mara u gatobiliw ɲɛ. O de kama, don o don, an bɛ musow doninen ye dɔgɔ la, den b’u kɔ la, jele b’u kan na. Tuma dɔw la, yanni u yɛrɛ ka taa dɔgɔ ɲinin, muso dɔw bɛ dɔgɔ san dɔgɔfeerelaw fɛ. Muso dɔw bɛ tilebaarakɛlaw ta ka tile kelen, fila walima saba kɛ ka dɔgɔ ɲinin u ye. U b’o baarakɛlaw sara n’u ka warisɔrɔbaaraninw wari ye.
O kungokɔnɔ dɔgɔɲinin in fana ye muso dɔw ka wari sɔrɔ sir aye. U bɛ dɔgɔtonbaw kɔ k’u feere dugu muso tɔw ma.
Cɛ dɔw bɛ yen, walasa k’u musow nisɔndiya, u bɛ dɔgɔ san ka d’u ma.
O dɔgɔfeere in de ka can sirabadala duguw la. Cɛw kɔfɛ, muso caman ka wari sɔrɔsira ye dɔgɔton ɲininni ye k’a ton sirabada la, dugubakɔnɔmaw tɛmɛntɔ b’a san. Dumunikɔfɛbaro kɔfɛ maakɔrɔw fɛ, u bɛɛ bɛ taa u da walasa ka tɛmɛn ni o baara kelenw ye o dugusajɛ, u bɛ ga falen falen u ni ɲɔgɔn cɛ i ko n y’a fɔ cogo min na. Nin baaraba in bɛɛ n’a ta, o si tɛ togodalamusow bali u ka hadamadenya jira kungokɛw la.
Bɛnninden bɛ furu nin dugu in kɔnɔ, u bɛ kɛ yen, dɔnbamuso dɔ jiginna, u bɛ yen, kungo wɛrɛ bɛ u fasow la, musow bɛ y’o kɛnɛ kan.
U bololankolon tɛ taa habada, u ni ladiyalifɛn dɔ bɛ taa o bɛɛ la k’o k’u ka niyɔrɔ ye a ko la.

Fonɛnɛ tododa la. \n\nNi bɛɛ bɛ don i ka sa kɔnɔ duguba kɔnɔ k’i ka da tugu i da la ko nɛnɛ bɛ kɛnɛ ma, fonɛnɛ ye dudenw faraɲɔgɔnkan waati ye su fɛ togoda la.
Duguba kɔnɔ, fonɛnɛ waati, ni bɛɛ muɲunnen bɛ i diyanye jɛɛmukan walima filimu kan tele la bon na u makunnen walasa u kana jɛɛmu walima filimu yɔrɔ jɛ, fonɛnɛ waati ye baro waati ye demisɛnw ni maakɔrɔw cɛ togodaw la.
Sɛnɛkɛlaw tilala, u tilala kaba karili ni tigasen na. U ye ɲɔtigɛ daminɛ, dugu ma a daminɛ ka lankolonya fɔlɔ demisɛnw ka jamanakɔnɔtaa fɛ, bɛɛ bɛ yen.
Ni fonɛnɛ kunbɔra, du cɛmisɛnninw taara jirikurunba minnu ɲinin du ka baro kama nɛnɛ waati, u la dɔgɔmani bɛ tasuma don o jirikurunw na du cɛmancɛ la. Dutigi n’a mɔdenw fɔlɔ de bɛ taa u sigi tasuma kɔrɔ. Ni demisɛnninw kora ka fini don u la, u bɛ boli ka sin tasuma ma ka taa u sigi u mɔkɛ kɛrɛfɛ dɛbɛn kan. O tɛ se ka taa mankan kɔ bawo demisɛn kelen kelenna si tɛ fɛ k’i sigi tasumasisi fan fɛ, o la, u bɛ ɲɔgɔn ɲɔni ɲɔni. Cɛkɔrɔba hakilitigi in b’o bɛɛ labɛn walasa demisɛnninw ka na gɛrɛ tasuma na kojugu. Demisɛnw n’u mɔkɛ bɛ ɲɔgɔn dalakɔrɔbɔ.
Cɛw ni musow bɔlen kɔ forow la, u b’u ko, ka na fara ɲɔgɔn kan su fɛ ka dumuni kɛ. Cɛw ni cɛmaninw bɛ dumuni kɛ ɲɔgɔn fɛ, musow ni musomaninw bɛ dumuni kɛ ɲɔgɔn fɛ.
N’u tilala dumunikɛ la, bɛɛ b’i ɲɛsin tasuma ma, o ye baro daminɛnen ye. Maakɔrɔw b’u hakilinaw falen falen u kɛlenw ni dɔntaw kan. U bɛɛ n’u ka dɔnta don diɲɛ kɔnɔ. Kalanso hakika don demisɛnw bolo bawo diɲɛlatigɛ tɔba b’olu ɲɛ. Baro taabolo kaɲi, bɛɛ b’i tulo mada walasa kuma dɔ kana tɛmɛ i tulo kan.
Baro daminɛ na, maakɔrɔw bɛ nsiirinw ni kokɔrɔw baro bɔ demisɛnninw ye bawo olu tɛ se ka mɛ u ɲɛna. O nsiirinw ni o kokɔrɔfɔtaw bɛ suganti ka bɛn ni demisɛnw si hakɛ ye wa, a bɛ ɲɛfɔ ka ɲɛ i n’a fɔ an ka maakɔrɔw ye hadamaden sidɔnni kalan kɛ.
Nsiirin minnu bɛ demisɛnninw lasiran su fɛ, u t’olu da. Ni tasuma bɛna sa, u b’a dadon. Walasa ka baro diya, tiga bɛ yen, u b’o ɲimi, tumadɔw la, u b’a ni te min, demisɛnw bɛ to k’o te wili.
Su waati dɔ mana se, demisɛnninw bɛ taa u da. O la, u bɛ bɔ nsiirin na, ka hakilina falen falen daminɛ u ni ɲɔgɔn cɛ. O ye sababu ye kamalenninw ka maakɔrɔw kunnafoni dubakɔnɔnsigi kan ani u ka caman dɔn farafinna kokɔrɔw kan.
Baro in se fɛ, u b’u hakilinaw fɔ sanjikogɛlɛya, dugukolonɔ ani waajeni kan ani kowɛrɛw.
U b’u to o la, ka kow kɔrɔfɔ : dolo dɔw kɔrɔ k’a sababu kɛ u sigicogo ye kabakolo la, bagan dɔw ni kɔnɔ dɔw mankan kɔrɔ, bolokoli ka di san min na.
Kalanso don, demisɛnninw ka kalanso hakika walasa ka maakɔrɔw ka maaya kun dɔn ani u ka hakilitigiya ju.

Fililatilennan bamanankan sɛbɛnni na ɔridinatɛri kan: \n\nNin hakilina in tun bɛ to ka taa ka segin nin san damadɔ tɛmɛnen ninnu na, nka bi, a sera ka kɛ.
\nKa sɛbɛnni kɛ ni ɔridinatɛri ye, o tun ka kan ka kɛ ko nɔgɔman ye Mali gafesɛbɛnnaw bolo. Nka, a ko filɛ dɛ: waatijan kɛra ka sɔrɔ ɲɛ ma sɔrɔ banankan sɛbɛnniko la ɔridinatɛri kan. O ko ɲɛɲinina ka caya, bawo, ni min kɛra o tɛ bɛn, dɔ wɛrɛ bɛ kɛ. Ɲɛ sɔrɔla o ko la, bawo ni « inikɔdi » ye, diɲɛ sigininden bɛɛ bɛ se ka don ɔridinatɛri kɔnɔ.
\nSiginindenw kɔfɛ, daɲɛw bɛ yen. A kɛra bamanankan ye o a kɛra kan wɛrɛw ye o, n’an bɛ sɛbɛnni kɛ, an b’an yɛrɛ ɲininka ko n’a ya sɔrɔ é don walima ni è don (tubabukan na). Bamanankan fana na, daɲɛ dɔ sɛbɛntɔ la, an b’an yɛrɛ ɲininka tuma dɔw la k’a  dɔn n’a y’a sɔrɔ o de bɛ sɛbɛn walima ni ɔ de bɛ sɛbɛn, daɲɛ dɔw fana na, ni ny de bɛ sɛbɛn walima ni ɲ de sɛbɛn, dɔ fana na, u walima w…
\nBi, fililatilennan minnu labɛnna ɔridinatɛri kan, olu bɛ se k’o ɲininkali ninnu bɛɛ jaabi: ni daɲɛ ma sɛbɛn ka ɲɛ, kala bilenman bɛ ci a kɔrɔ, ɔridinatɛri bɛ sɔrɔ k’a daɲɛ in jɔgɔnw jira i la, minnu sɛbɛnnen don ka ɲɛ walasa i k’i ɲɛna ta: a bɛ fɔ o de ma ko « filisɛgɛsɛgɛlan » walima « fililatilennan » N bɛ sigasiga ka dan  « filisɛgɛsɛgɛlan » dama ma, bawo « filisɛgɛsɛgɛlan » tɛ se ka jɔ « fililatilennan » jɔyɔrɔ la, k’a sababu kɛ o ka baara nafa ye sɛbɛnni kɛko ɲuman diyagoyali ye  sɛbɛnnikɛlaw kan, o min kɛra sababu ye ka gafebɔla dɔw ni kunnafonisɛbɛnna dɔ ka baara tiɲɛ. Nka bi, o gafew dɔw ni o kunnafonisɛbɛnw dɔw fallen bɛ filiw la, diɲɛ tɛ se ka kɛ ni min yɛrɛ ye san tɛmɛnnenw na bawo u bɛ gɛlɛya yɛrɛ don sɛbɛnfɛn kalanni na kosɛbɛ.
\nƆwɔ, nka a ko filɛ dɛ: A tɛ kan bɛɛ la, nka fililatilennan bɛ kan 40 ɲɔgɔn na. Kan dɔw ta yɛrɛ barika ka bon kosɛbɛ. Tubabukan ta la, an b’a kɔlɔsi ko Kanada tubabukan bɛ yen… nka, Likizanburu ta fana bɛ yen ani Monako ta ! Fililatilennan bɛ Farafinna kan 3 dɔrɔn de la : suuwahili, (n’o ye batuw ka kan ye Farafinna kɔrɔnyafan fɛ), shɔna ( Zinbabuwe) ani malagasi (Madagascari). Sisan, an bɛ se k’a jate ko bamanankan farala o kan ninnu kan fililatilennanko la.
\nBamanankan fililatilennan bɛ sɔrɔ Open Office, Libre Office, Néo Office, ani Windows, Mac, ni Linux kan.
\nMun de y’o baara in kɛli nɔgɔya? A fɔlɔ ye kanko ɲɛɲinibaga dɔw ka cɛsiri ye, minnu ye siginindengafew ni sɛbɛnnisariyaw gafe carin nin san tɛmɛnnen ninnu na:  o siginindengafew, sɛbɛnnisariyaw gafe i n’a fɔ cayalan ni daɲɛ kura dilannanw  ninnu bɛ sɔrɔ ɔridinatɛri kan sisan.  Olu bɛ se ka bayɛlɛma k’u labɛn walasa ɔridinatɛri bɛ se k’u lakodɔn sɛbɛnni kɛtɔ. O kankoɲinina ninnu ni ɔridinatɛriko dɔnbaa ŋanaw bɛɛ ka sugonw bɛnna kelen ma… Ne y’olu dɔ ye. Ne ye kalanden fitinin ye bamanankan na, kalanden fitinin min bɛ dɔnnin dɔn ɔridinatɛriko taabolo fana na dɔnnin. (Jan Jaki Meriki)
\nA bɛ baara kɛ coodi ?
\nNi mɔgɔ min bɛ baara kɛ n’a ye don o don, fililatilennan bɛ diya o bolo ka t’a fɛ. An tɛ jɔrɔ tugun k’a fɔ ko an bɛna fili caman kɛ an sɛbɛnni kɛ tɔ. An tɛ se k’a fɔ ko an tɛna fili kɛ tugun, bawo  fililatilennan tɛ se k’a bɛɛ kɛ, an fana jɔyɔrɔba bɛ filiw dɔgɔyali la n’an bɛ baara la ni fililatilennan ye. A bɛ i ko baarakɛminɛn tɔw. N’i bɛ ka baara kɛ n’a ye, i b’a kalan ka t’a fɛ, i b’a faamuya kosɛbɛ ka t’a fɛ.
An b’a kɔlɔsi k’a fɔ ko ci bilenman kɛlen bɛ daɲɛ dɔw kɔrɔ : Nbɛ, tuɲan, Libaabanun, mɔgɔnifin, jɛlenbɛ, naafɔ.
\nAn d’a la fɔlɔ k’a fɔ ko mɔgɔ min bɛ sɛbɛnni kɛ ɔridinatɛri kan, o de bɛ ci bilenman kɛlen ye daɲɛ ninnu kɔrɔ. N’o tɛ, n’i ye ɔridinatɛri sɛbɛnni bɔ papiye kan, ci ninnu tɛ se tugun ! O kɔfɛ, sɛbɛnnikɛla bɛ se ka daɲɛ cilen ninnu sɛbɛn cogo ɲuman  ɲininkali kɛ ɔridinatɛri la. N’a bɛ fɛ k’o kɛ, a b’i tɛgɛ digi ɲinɛnin kininyanfan kan. Ɔridinatɛri bɛ sɔrɔ ko « N bɛ » de ka kan ka sɛbɛn « Nbɛ » nɔ na.
\nNka, aw y’a kɔlɔsi k’a fɔ ko ɔridinatɛri nalonen don dɔnnin. A bɛ daɲɛ dɔw jira minnu n’a ye sɛbɛncogo kelen ye i n’a fɔ « Bɛn », ka sɔrɔ a tɛ jigin an kɔnɔ yɛrɛ k’o daɲɛ in don o yɔrɔ la kumasen in kɔnɔ. O b’a jira ko ɔridinatɛri tɛ kumasen n’a sɛbɛncogo sariyaw dɔn. A bɛ daɲɛw dɔn, u bila bilalen u dan na, nka sira min bɛ daɲɛw ni ɲɔgɔn cɛ walasa ka kumasen labɛn, ɔridinatɛri t’o dɔn : ɔridinatɛri bɛ daɲɛ ni daɲɛ jɛkulu dɔ da ɲɔgɔn ma, a ni minnu bɔlen bɛ ɲɔgɔn fɛ siginindengafe kɔnɔ. N’i « tuɲan » lajɛ, ɔridinatɛri t’a dɔn k’o ye « tiɲɛ » ko ye, nka  n’i ye « mɔgɔnifin » lajɛ, a b’a dɔn k’o ye « mɔgɔninfin » ko ye. A bɛ sɔrɔ k’o jira i la.
\nAn bɛ se ka duguw ni jamana tɔgɔw sɔrɔ nin siginindengafe in kɔnɔ fɔ ka se kɛmɛ saaraw ma, nka an bɛ se k’a fɔ alisa ko a ma dafa fɔfɔ: an b’a kɔlɔsi yan, k’a fɔ ko ɔridinatɛri tɛ nin dugu in dɔn n’o ye Libaabanun ye,bawo a bɔlen b’a fɛ i ko dugu in tɛ diɲɛ kɔnɔ, nka, mɔgɔ min ye nsiirin bɔ, o ye dugu in tɔgɔ bila nsiirin kɔnɔ ten. Daɲɛ 15.000 bɛ sɔrɔ siginindengafe min kɔnɔ, o fana ye belebele ye. O bɛɛ la, an bɛ se k’a fɔ ko caman b’a jɛ ka d’a kan, jeliw kumatɔ la bɛ daɲɛ caman fɔ, olu t’a kɔnɔ. Baarada caman fana tɔgɔ ma tilen a kɔnɔ kosɛbɛ…An b’a ɲini sɛbɛnnikɛlaw fɛ, u k’an dɛmɛ n’olu ye walasa an bɛ se k’olu ta ba la baara nataw la.
\nAn ka misaali dɔ ta
\nNin ye sɛbɛnni ye min bɔra Tumani Yalam Sidibe ka gafe dɔ kɔnɔ. Ne de ye ɲɛw k’a la. Ɲɛ ninnu bɛ yan walasa k’a jira ko fililatilennan bɛ sɛbɛnni sariya wɛrɛw dɔn minnu jiralen tɛ u dan ma siginindengafe kɔnɔ. O la nɔgɔman dɔ ye cayalan jirali ye daɲɛw laban na ni ɲɛ ɲugujilaman ye i n’a fɔ « tungafɛtagalaw ». Daɲɛ dorokolen minnu tɛ siginindengafe kɔnɔ, nka n’olu fana ye bamanankan diyalan dɔ ye, olu bɛ ye ɲɛ nɛrɛlaman na i n’a fɔ « masirimafɛn ». kumasen labɛnni ni walew ye, olu sariya bɛ jira ni wiyolɛ ye i n’a fɔ : « kɛra », « sɔnnen ». Kɔnɔrɔ dɔw fana bɛ sɔrɔ giri la i n’a fɔ  « janjo », nka janjon tɛ. « segi » (« segilen ») na, « segin » nɔ na min bɛ sɛbɛn (« seginna ») na. Dɔ wɛrɛw bɛ yen i ko  « ya » « yamaruya » la, missali la tugun.
\nDaɲɛ caman bɛ yen ci bilenman tɛ minnu kɔrɔ
\n« Cɛmalenbugu » tɛ siginindengafe kɔnɔ. O la, ci bilenman bɛ « Cɛmalenbugukaw » kɔrɔ. Nka ci bilenman tɛ kɛ Segukaw kɔrɔ bawo bɛ siginindengafe kɔnɔ. N’i ye dugu dɔ tɔgɔ sɛbɛnko caman kɛ, n’i t’a fɛ ci bilenman ka kɛ a kɔrɔ tuman bɛɛ k’i degun, i bɛ se ka « ignorer l’erreur pour ce mot à l’avenir » (nin to a cogo la siɲɛ wɛeɛe)  ta ba la.
\nCi bɛ « jagabo » kɔrɔ bawo siginindengafe bɛ « jakabo »,  dɔrɔn de dɔn. Min ye « Fɛrɛbɔ » ye, siginindengafe bɛ Fɛɛrɛbɔ jira i la o la. O la sa, nin ɲɛ in bɛɛ lajɛlen filiw latilenni tun tɛ tɛmɛ sekɔndi 3 kan.
\nKo nataw :
\nAn bɛ fɛ kanko dɔnbaga ŋanaw ka baara kɛ ni nin fililatilennan in ye kosɛbɛ walasa k’an dɛmɛ ka dɔ fara a kan. O baara ninnu misaliya dɔ filɛ: sɛbɛnnikɛla caman ka jɛ ka kitabu kelen labɛn furakɛliko kama togodaw kama (o poroze bɛ se ka lajɛ yan: http://www.dokotoro.org) – A ka kan bamanankan min bɛ o kitabu in kɔnɔ, o bɛɛ ka sɛbɛn sɛbɛncogo kelen na ka bɔ a daminɛ na fɔ a laban na! Baara bɛ se ka kɛ ni  fililatilennan in ye o poroze in na. O bɛ kɔfɛ, demisɛn minnu bɛ bamanankan kalan lakɔlisow la, olu bɛ se ka baara kɛ ni fililatilennan in ye. N’o kɛra, o b’a to an ka kunnafoniw sɔrɔ ka bɔ lakɔlisow la fililatilennan in kan, wa o bɛ diya an ye kosɛbɛ.
\nAnw b’an jija kosɛbɛ ka dɔ fara siginindengafe in kɔnɔkow kan. O la, aw ka hakilinaw sɔrɔli b’anw dɛmɛ o baaraw la kosɛbɛ! O baara nata ninnu na, an bɛ fɛ ɔridinatɛri ka se ka daɲɛ sugantita caman jira ni kekunya ye ka t’a fɛ. Fililatilennan ka se ka kumasen sariya filiw jira. O tamasiyɛw de filɛ nin ye ci ɲugujiman na…An bɛ fɛ ka siginindengafe dɔ fana labɛn min bɛ se ka daɲɛw kɔrɔw fɔ, a ni daɲɛ minnu n’a kɔrɔw ye kelen ye bamanankan na.
\nTugusira dɔw filɛ nin ye :
Baara bɛ kɛ ni *Siginindengafe* ye *fililatilennan* in kan :
Fililatilennan Open Office, Libre Office, Néo Office… kan
Fililatilennan Firefox ani Thunderbird bataki citɔla kama Ɛntɛrinɛti kan
Kilawiye tubabukan/bamanankan na Windows kan.
Kilawiye tubabukan/bamanankan na Mac OSX kan.

Mɛkisiki : Mɛkisiki bɛ dabolo jumɛn kan giripu pɔrisini bolo (lɛɛ bana). \n\nMɛkisiki kɛnɛya sabatili ɲɛmɔgɔw sirannen bɛ kosɛbɛ lɛɛbana dɔ ɲɛ a bɛ fɔ min ma ko giripu pɔrisini. Bana in ye mɔgɔ 68 faa kaban kunnafoni in di waati yɛrɛ la Mɛkisiki, wa mɔgɔ 1000 fana man kɛnɛ. Siran kɛlen bɛ bana in ɲɛ kosɛbɛ bawo a ka mɔgɔ minɛta de ka ca demisɛn kunda, ka sɔrɔ, o si hakɛ man kan ka k’a ka minɛta ye.
Mɛkisiki bɔlɔnw kɔnɔ, mɔgɔw kɛlen bɛ k’’u yɛrɛ tanga kosɛbɛ ni masikew ye walasa u na kisi bana in ma, o waati kelen na, dɔw sigilen bɛ k’a lajɛ n’a bɛna carin.
Lasɔnmili, kɛnɛyaso fɛ, o kɛra sababu ye ka fɛnkɔrɔ marayɔrɔ dɔw ni lakɔliso dɔw datugu. O cogoya kelen na, laadala tulon ni ntolatan caman dabila la dɔgɔkun in kɔnɔ.
Dɔw hakili la k’o ye jamana ɲɛmɔgɔw ka namara sira ye walasa ka fɛn dɔ dogo « comme les chupacabras » n’o kɔrɔ ye tubabu kan na « rideaux de fumée » n’o kɔrɔ ye bamanankan na « sisi rido » i n’a fɔ bagabagali.
Mɔgɔ dɔw fɛ, bana in bɛna kɛ bana basigilen ye, dɔw fɛ, dabali min tigɛra kɛnɛya baarakɛlaw ni jamana ɲɛmɔgɔw fɛ, o fanga bonya na kojugu, dɔw sirannen bɛ ka tɛmɛn kojugu, f’u tɛ fɛ ka bɔ u ka daw fɛ, walima n’u bɛ bɔ, u b’u yɛrɛ masike ( ɔwɔ, nin funteni in na, n’ye mɔgɔ fila ye esaripu b’u la!).Minnu dalen b’a la k’u bɛ ɲɔ ka ɲɛ, olu bɛ mikisi (mucus) bila u ŋɔnnɔ fɛ. Dɔw cɛsirilen don fana ka hakilinnaw ɲinin, o yɛrɛ de ye ko in na gɛlɛmanba ye.
Kabini Mekisiko, Daniyɛli Ɛrinandezi bɛ ka kunnafoniw lakurakuraya a ka bulɔgu kan ani ka kɔlɔsili kɛ ko in na jamana faaba bɔlɔnw kɔnɔ juma su.
\nKow bɛ bolo jumɛn in kan ni waati i na? Mɔgɔw bɛ kɛnɛma. N’i ye sennemɔgɔ fila ye, i b’a sɔrɔ masike bɛ kelen na. Tulonkɛ dɔw dabila la su in na, n’olu tɛ, kow taabolo ka ɲin, fɔn’a kɛra dɔrɔn, ko in ka bon mɔgɔw hakili ma dɔɔni.
\nFlickr fotow siti kan, Mɛkisiko sanfɛlakɔlosoba dɔ
lakɔlikaramɔgɔ musoman dɔ, n’o ye wikitoriya ye, o y’a hakilinna di Ɛrinandɛzi ka kunnafoni dilen kan. A kuma na a se waati kan u ka lakɔliso la juma sɔgɔma:
\nN’selen lakɔli la dɔrɔn, n’y’a kɔlɔsi o yɔrɔ bɛɛ la ko lakɔliden foyi tɛ yen.
O kɔ fɛ, u y’a fɔ n’ye, oh giripu bana kama don. O yɔrɔ bɛɛ la, n’hakili jigin n’a ko n’ye « UNONOTICIAS » ka bataki dɔ sɔrɔ su tilancɛ waati.
N’tora yen, ka n’baarakɛɲɔgɔnw la mɛn. U ko nin y’a siɲɛ fɔlɔ ye nin ko in ɲogɔnna ka kɛ Mɛkisiki. U tun bɛ k’u yɛrɛ ɲininga a ko juguya hakɛ la. Kun jumɛn in na, nin bɛɛ dabali bɛ tigɛ nin ko in kunbɛlila? O kɔ fɛ, n’seginna so metoro la, ni n’ka masike bulama ɲɛda la.
\nBulɔgutigi dɔw ye kunnafoni di giripu bana in yɛlɛma cogo kan i n’a fɔ Ana mariya salazari. O y’a sɛbɛn ko bana in n’a tɔgɔ bɛɛ, nin giripu bana in tɛ yɛlɛma k’a sababu kɛ lɛɛ sogo dunni ye. Mɛkisiki fanga ɲɛmɔgɔw y’a ɲinin ka kɛnɛya mɔgɔw bila ka bolo ci kɛ, nga boloci furaji tɛ yen min bɛ jamana mɔgɔw labɔ. nin waati in yɛrɛ la, u y’a ɲinin jamana mɔgɔw bɛɛ fɛ u k’u tɛgɛ ko kosɛbɛ waati bɛɛ, u k’u da tugu fana n’u bɛ sɔgɔsɔgɔ walima n’u bɛ tuso, tanga cogoya caman wɛrɛ bɛ yen.

An fakanw ka ɲɛtaa. \n\nBi bi in na, hakilina falen falen caman kɛra, lajɛba caman kɛra, wale caman bila la sen kan an ka kan ka ɲɛtaa kama.
Nafa caman fɔra an ka kan tali la ba la, nka fɔli t’a ɲɛ fɔ a ka waleya k’a jira ko nafa minnu bɛ fɔ, ko ni kan ninnu tara ba la, u bɛ se k’o magow ɲɛ.
Walikan kalan ye fanga sɔrɔ kosɛbɛ, nka halisa, an ka togoda yɔrɔ dɔw bɛ ye, o lakɔli kalan ma sabati yɔrɔ minnu na kosɛbɛ. O yɔrɔ ninnu bɛɛ la, i bɛ se ka mɔgɔ damadɔ sɔrɔ yen minnu b’u magow bɛɛ ɲɛnabɔ an fakanw na. O b’a jira ko an ka kanw kalanni kɛra sababu ye ko mɔgɔw bɔ dibi la.
Nka, halisa n’an y’a lajɛ, an b’a ye ko a ye mago ba ɲɛ u ye u sigidaw la, nka o mɔgɔ kelenw bɛ don dibi la n’u nana an ka dugubaw kɔnɔ.
Bolimafɛnw caya ni mɔgɔw mago caya kɛra sababu ye ka dugubaw ni togodaw bila ɲɔgɔn na. Togodalamɔgɔw cayara duguba kɔnɔ. Duguba kɔnɔ tamasiɲɛw, i n’a fɔ bitigiw tamasiɲɛ, baarayɔrɔw tamasiɲɛ, sirabasariyaw tamasiɲɛ, olu bɛɛ sɛbɛnnen bɛ kan wɛrɛ la togodala mɔgɔw tɛ se ka min kalan. O b’a jira k’olu minnu jatelen bɛ kalanbaw ye togodaw la, olu bɛ kɛ kunfinw ye dugubaw kɔnɔ k’a sabu k’an ka kanw donbaliya ye jate la duguba tamasiɲɛw na.
Nin bɛ b’a jira k’a fɔ ko n’an bɛ fɛ k’an ka kanw ta ba la, fɛn caman bɛ yen, an bɛ se ka min kɛ n’u ye.
A ma fɔ k’u sɛbɛnnen bɛ walikan minnu na, k’olu ka bila, nka, an bɛ se k’an yɛrɛ ka kan dɔw sɛbɛn o walikan ninnu duguma bitigidaw la, baarayɔrɔw la ani sirabasariya pilakiw kan walasa bɛɛ ka faamuya sɔrɔ a la.
N’i sera an ka togoda dɔw la, i b’a ye ko bitigitigi dɔw kɛlen bɛ ka bitigi tamasiɲɛ sɛbɛn u ka bitigi da la walikan na, nka i b’a sɔrɔ a sɛbɛn cogo maɲɛ. O la, a ma kɛ o walikan in ye wa a tɛ faamu an yɛrɛ ka kan na.
N’i bɛ dugutaasira kan, duguw tɔgɔ dɔnni bɛ magoba ɲɛ, a b’a to I b’a dɔn I bɛ hakɛ min na, a b’a to fana, I k’a dugu tɔgɔ mara bawo a bɛ se ka kɛ I mago bɛ jɔ a dugu dɔw la kɔ fɛ. Pilaki minnu turulen bɛ ka dugu jira sirabada la tugutaa sira kan, olu bɛ sɛbɛnnen bɛ walikan na, togodalamɔgɔ caman tɛ se ka minnu kalan. O fana ka kan ka lajɛ.
Nin hakilina ninnu ɲɔgɔnna caman bɛ ye minnu bɛ se ka sabati an ka kanw na, n’an bɛ fɛ k’u kɛ baara kɛ minɛn ye.

Baliku kalanden dɔ ka seereya balikukalan nafa kan togodaw la : \n\nAn ka Mali togodaw la, mɔgɔ caman garijɛgɛ man di lakɔliladon na, nka, u b’u mago caman ɲɛnabɔ ni balikukalan ye. Amadu, n’o bɛ wele ko Karamɔgɔ, o y’o tanbakiya bɔ an na, n’a ka nin seereya kumaw ye.
Amadu ye sɛnɛkɛla ye Zezana-Gara kimini na. A ma don lakɔli la, nka a bɛ se ka kalanjɛ, sɛbɛnni ani jate kɛ bamanankan na, wa o kɛra nafaba y’a ma a ka diɲɛlatigɛ la telefɔni ko ni tunkafɛtaa siratigɛ la.
A b’a ɲɛ fɔ an ye :
untitled « Anw tɛ se ka balikukalan nafa fɔ ka ban an fɛ yan. Anw garijɛgɛ ma diya lakɔliladon na, nka, an bɛ se k’an yɛrɛ tulomagɛn n’an ka dɔnta ye balikukalan sira kan.
Ne ye kalo fila kɛ balikukalan na bamanankan na san 1991. An ye kalanjɛ, sɛbɛnni ani jate kalan. Tiɲɛ yɛrɛ la, o ye nafa caman ɲɛ ne ye diɲɛlatigɛ la. Ni ne tɛ fɛ ka ɲinɛ fɛn o fɛn kɔ, n b’o sɛbɛn ka bila, wa a ye jate nɔgɔya n bolo kosɛbɛ.
O waati, telefɔniko tun tɛ yen. Bi, telefɔni bɛ fan bɛɛ, nka mɔgɔ dɔw bɛ yen, u diyagoyalen don ka gɛrɛ mɔgɔ wɛrɛw la, walasa k’u ka mɔgɔ weletaw tɔgɔ ɲini u ye walima ka mɔgɔw tɔgɔ don u ka telefɔni kɔnɔ. Ne tɛ o mɔgɔw la, bawo, k’a sababu kɛ » balikukalan ye, ne bɛ n ka mɔgɔ weleta bɛɛ tɔgɔw n’u ka nimoro sɛbɛn n yɛrɛ ye n ka telefɔni kɔnɔ bamanankan na. Ni n mago bɛ mɔgɔ min na, n tɛ gɛlɛya foyi sɔrɔ bawo, n bɛ se k’a tigi tɔgɔ ɲini n ka telefɔni kɔnɔ k’a wele. Wa n b’o jɔyɔrɔ fa mɔgɔ caman fana ye yan.
Ni mɔgɔ ye n ɲininka mɔgɔ wɛrɛ ka nimoro la, n b’o nimoro bɔ k’o f’o tigi ye. N b’o bɛɛ kɛ bamanankan na, ali jatedenw, n b’o bɛɛ fɔ bamanankan na.
O cogo kelen na, ni n taara tunka fɛ Abijan, gɛlɛya foyi tɛ n ni kiliyanw cɛ magazin kɔnɔ. N bɛ kiliyan bɛɛ tɔgɔ sɛbɛn a ka bɔrɛ kan. O bɛ kɛ sababu ye n kana bɔrɛw ɲagami walima minɛn dɔ kana tunun. N’a sɔrɔla ne tun ma kalan foyi kɛ, n tun mago bɛ jɔ mɔgɔ wɛrɛw la waati bɛɛ ka nin baara ninnu kɛ. »
Balikukalan tɔgɔla don diɲɛ kɔnɔ, san 2013: \n\nSan o san, i n’a fɔ jamana tɔw b’a kɛ cogo min na, Mali bɛ sɛtanburukalo tile 8 waleya n’o ye balikukalan tɔgɔla don ye diɲɛ kɔnɔ. Ɲinɛn san 2013 ta waleyaliw damniɛ baaraw kɛra juma don, sɛtanburukalo tile 27 san 2013, Bamakɔ lajɛsoba kɔnɔ, Mali la. O ɲɛmɔgɔya tun bɛ jamana kalanko Minisiri bolo n’o ye Togola Jakeline Mari Nana ye. An ka jamana Minisiri caman tun bɛ o kɛnɛ kan ani INƐSIKO ka nɔna bila Mali la. Ɲinɛnta kunkan tun ye : balikukalan jɔyɔrɔ bɛn ni kelenya sabatili jɛɛmu fanga sabatili la.
\nMali ka kan k’a cɛsiri alisa balikukalan taaɲɛli ni an ka fasokanw lakodɔnni na.
\nA ka dantigɛli sen fɛ, Jamana kalanko Minisiri, Togola Jakelini Mari Nana ye caman fɔ baaraw ni taabolo yiriwalenw kan minnu sababu b*ra balikukalan na  an ka jamana kɔnɔ. Nka, a y’a jira fana k’a fɔ k’o minnu kɛra, olu tɛ bɔli kɛ, ko jamana gofɛrɛnama ni dɛmɛbajɛkuluw ka kan k’u cɛsiri alisa walasa balikukalan ka san sɔrɔ ka taa a fɛ an ka jamana kɔnɔ bawo, kɛlenw bɛɛ kɔ fɛ , jamanaden caman de bɛ yen alisa, minnu bɛ kunfiya dibi kɔnɔ, janko musokunda.
\nKo caman kɛra nin balikukalan tɔgɔlan don in baaraw datigɛli sen fɛ an ka lajɛsoba kɔnɔ Bamakɔ, minnu bɛ tun bɛ balikukalan nafa fɔ an ye hadamadenya, jɛɛmu fanga ani sɔrɔyiriwalikow kan an ka jamana kɔnɔ. 
\nNi dɔnkiliw ni dɔnsenw ye, ansanbulu insitirimantali, n’o ye Mali fɔlijɛkuluba dɔ ye, o ye balikukalan ka ɲɛtaa ni Farafinna kanw lakodɔnni nafa fɔ an ye lajɛbonba in kɔnɔ.
\nMali jɔnjɔn dara bamanankan na.
\nAli minnu tɛ bamanankan mɛn, kɛrɛnkɛrɛnnenya la, an teri dunan minnu tun b’a fɛ yen, olu tun b’a dɔn ko min filɛ ka da muso cɛsirilenw fɛ, minnu bɛ Musojɛkuluw ka tɔn na, n’o bɛ hadamaden sɔn fasaw layɛrɛyɛrɛ, o ye Mali jɔnjɔn da kan ye bamanankan na. Mali jɔnjɔn tɛ bamanankan dɔrɔn na, a bɛ da Mali kan caman na, wa lakɔlidenw b’a kalan u ka sigidaw la, ani u ka kan.  (A sɛbɛnnen bɛ sɔrɔ bamanankan na yan.)
\nNin marakakɛ min n’a ka sakɔsiba filɛ nin ye, a tɛna se ka nin muso in lafili a ka jago baaraw la, bawo a ye balikukalan kɛ
\nƝɔgɔlɔn, n’o ye catiribɔ jɛkulu lakodɔnnen ye Mali la, n’aw ɲɛ b’o wido la, o ka nin catiri in kɔnɔ, nin marakakɛ in tɛna se ka nin jagokɛla muso in laɲagamin a ka wari dilen na muso ma sanni dɔ sen fɛ. Marakakɛ ko ale ka 6.000 taara muso fɛ sanni sen fɛ. Muso in kalanna balikalan na, a bɛ sɛbɛnni ni jate kɛ bamanankan na. O la, a tɛna sɔn abada marakakɛ ka o kuma fɔlen in ma. A ko marakakɛ ma k’o ye sanni fɛn o fɛn k’ale fɛ kɔsa in, a y’o bɛɛ sɛbɛn. U ye jate bɔ, muso ye tiɲɛ sɔrɔ marakakɛ kan, o min hakili la ko a bɛna se ka muso k’a sago ye bawo a kɛra a kɔnɔ ko muso ye kunfin ye. A kamana ganna o la kosɛbɛ. A ye muso ɲininka ko muso ye nin jate in bɔ cogodi. Muso ko a ma ko ale ye balikukalan kɛ. Aw b’a tɔ faamuya wido kɔnɔ.
\nKa fasokan wɛrɛw kalan ka fara i fakan kan, o jɔyɔrɔ ka bon bɛn ni kelenya sabatili la du kɔnɔ ani sigida la.
\nMɔgɔ minnu ka kanw tɛ kelen ye, n’olu furula ɲɔgɔn ma, o bɛ na ni gɛlɛya min ye sigida la, du kɔnɔ, ɲɔgɔlɔn mɔgɔw b’o fɔ an ye nin wido sabanan in kɔnɔ. Yan, kuma bɛ bamanan muso dɔ kan, n’o ye forokiya tigi in kɔrɔkɛ den muso ye wido kɔnɔ. A furulen bɛ kɔrɔbɔrɔ muso sigilen in denkɛ ma. Cɛ taara tunga fɛ. A muso ni a ba bɛ sigi la ɲɔgɔn fɛ du kɔnɔ a kɔ fɛ. Muso tɛ kɔrɔbɔrɔkan mɛ, o kama, a tɛ se ka baro kɛ buranmuso fɛ bawo, o fana tɛ bamanankan mɛ. O nana ni gɛlɛyaba de ye buranmuso ninnu ni ɲɔgɔn cɛ bawo, a kɛra denkɛ ba ɲɛ ko buranmuso fitinin tɛ fɛ ka kuma ale fɛ. Ci fɔra denmuso somɔgɔw ye. O la, forokiya tigi in, n’o ye muso fa dɔgɔkɛ ye, o nana ni nin kamalen in ye, ka na ko ɲɛɲini. A bɛ kuma sara kamalen in na, o b’a lase denkɛ ba ma kɔrɔbɔrɔkan na. kɔrɔbɔrɔ muso fana b’a ta fɔ kamalen in ye kɔrɔbɔrɔkan na, o b’o lase denmuso binakɛ ma bamanankan na. U tora o la, fɔ ɲɔgɔn faamuya nana sɔrɔ ko la. Fura min sɔrɔ la bɛnbaliya in na, o de ye, denmuso ka kɔrɔbɔrɔkan kalan walasa a n’a buranw ka bɛn, sigi ka diya.
\nWido dɔ fana bɔra jama ye kɛnɛ kan maliden dɔw kan, minnu sera k’u cooko yɔrɔ sɔrɔ baarako sira kan, k’a sababu kɛ balikukalan ye. O fana kɛra sababu ye k’a jira jama na ko balikukalan jɔyɔrɔ ka bon ali dɔbɔli la baara ntaya la jamana kɔnɔ.
\nNin balikukalan tɔgɔla don in kow daminɛ kɛra kodumanba ye. Nka, n’a sɔrɔ la n tun ka kan ka hakilina jira kɛ balikukalanko ni an ka fasokan yiriwali kun kan, n tun b’a ɲini jamana ɲɛmɔgɔw ni yiriwa dɛmɛbajɛkuluw bɛɛ fɛ an ka jamana kɔnɔ, ko an k’an jija ka an ka kanw don bala ɛntɛrinɛtiko sira kan. N’a sɔrɔla ko tɛmɛn tɛna se ka kɛ ɛntɛrinɛti kan diɲɛlatigɛ baaraw taabolo la, jɔdaba bɛ Ɛntɛrinɛti la bi Farafinna kanw labaarali n’u  layiriwali fana na. Diɲɛ kɛra bulonba kelen ye bi, jɔyɔrɔ bɛ kan bɛɛ la bulonba min kɔnɔ k’a fɔbaw ka sekow ni dɔnkow n’u sigidakow jira. K’a sababu kɛ ɛntɛrinɛti ye, barajuru tɛ diɲɛ jamanaw ni ɲɔgɔn cɛ tugun,  o sababu kelen na, barajuru tɛ kanw fana ni ɲɔgɔn cɛ tugun. O la, an ka kanw man kan ka kɛ kuma kɛlan dɔrɔn ye tugun, u ka kan ka labɛn ka kɛ baarakɛlanw ye minnu bɛ bɛɛ nafa diɲɛ fan bɛɛ, wa o sababu bɛ se ka bɔ ɛntɛrinɛti la. N’an ka jamanaw weelela ka kɔrɔ ko jamana minnu ma bɔ nɔgɔ la, bi, u bɛ weele ko jamana minnu bɛ bɔnɔgɔla sira kan. O cogo kelen na bi, ɛntɛrinɛti kan, ani lajɛba yɔrɔw la, Farafinna kanw bɛ weele ko kan minnu ma bɔ nɔgɔ la, sini u fana bɛna weele ko kan minnu bɛ bɔnɔgɔla sira kan! An ka kanw bɛna to n’o weele cogo in ye wa? Ɔwɔ, n’an taara nin cogo in na ka ban k’an ka kanw ta bala ɛntɛrinɛtiko sira kan, u labaarali n’u layiriwali sira kan, bawo, u jɔyɔrɔ ɲuman jamana kɔnɔ, diɲɛ kɔnɔ, o bɛna to dibi la, o tɛna lakodɔn yɔrɔjan!
\nMinɛnko t’a balilan ye tugun, a baara dɔnbagako t’a balilan ye tugun, ni jamana ɲɛmɔgɔw y’a ko taba la, k’u sɛbɛ don a ma, k’o k’u haminanko ye, an ka kanw bɛ kɔbaw ni babaw tigɛ sisan ka kɛ diɲɛmɔgɔw magoɲɛnanw ye.
\nK’a fɔ ko baara bɛ se ka kɛ ni an ka kanw ye ɛntɛrinɛti kan bi, o tɛ sigananko ye tugun. Kilawiyew ni lozisiyɛliw labɛnna o kama I n’a fɔ SIL Mali ye min kɛ.
\nNe nisɔndiyalen bɛ waati bɛɛ ka kunnafoni di n ka bulɔgu kan bamanankan na  a ka di n ye cogo min ka sɔrɔ n ma gɛlɛya foyi sɔrɔ sɛbɛnni kɛli la.
\nDikisiyɔnɛri camanw bɔra Farafinna kan caman na i n’a fɔ Tubabukan-Bamanankan, ani Tubabukan-Wɔlɔfɔkan…
\nHakilina ɲuman caman fana bɛ ka waleya ka ɲɛsin an ka fasokanw ma ɛntɛrinɛti kan. Jan Jaki Meriki ka cɛsiri sababu la, n’o ye Faransika ye min ka kɛlɛ ɲɛsinnen bɛ an ka kanw labaarali n’u yiriwali ma, o ka cɛsiri fɛ,  an bɛna baara kɛ minɛnw sɔrɔ ɔdinatɛri kan, baarakɛ minɛn min b’an dɛmɛ k’an ka filiw latilen sɛbɛnni sen fɛ ni ɔridinatɛri ye bamanankan na. (aw ye ja in lajɛ)
\nSɔɔni, sikarabulu bɛ bɔ bamanankan na
\nJan Jaki Meriki  cɛsirilen bɛ fana sikarabulu dɔ labɛnni na bamanankan na. Sɔɔni o fana bɛ bɔ. O na kɛ sababu ye o matarafabaw ma, ka daɲɛ caman dɔn bamanankan na, ka danɲɛ ni  kumasenw  latununi kɛlɛ ani ka kan kalan tulonkɛ sen fɛ, demisɛnw fɛ, walima bɛɛ yɛrɛ fɛ. (Nin na k’o senɲɛ fɔlɔ ye… ne ka miiri la).
\nKibaruya duman dɔ fana ye kiwikisi sɔrɔli ye bamanankan na sɔɔni. Kiwikisi ye diɲɛ dɔnnin bulonba ye, n’o bɛ weele ko wikipeja, baara bɛ se ka kɛ nin min ye ka sɔrɔ ɛntɛrinɛti tɛ ɔridinatɛriw ni telefɔniw kan.
\nNin baara ɲuman ninnu kɛbagaw ka kan ka fo, k’u waleɲuman dɔn, k’u dɛmɛ, minnu bɛ nin baara ninnu kɛ fu, wa u caman tɛ bɔ Farafinna yɛrɛ.
«Balikukalan san 50 Mali la : Kɛlenw ni laɲiniw.» \n\nMali b’a la ka labɛn sabati i n’a fɔ jamana tɔw sɛtaburukalo tile 8 hukumu kɔnɔ, n’o ye Balikukalan Tɔgɔladon ye Diɲɛ kɔnɔ, o min bilala sen kan « Jamana kafolenw ka tɔnba» fɛ, a bɛ fɔ min ma tubabukan na Nations Unies, lajɛ dɔ senfɛ min kɛra Teheran san 1965.
\nɲinɛnta hukumu kɔnɔ, n’o b’a ta sɛtanburukalo tile fɔlɔ la ka s’a tile 8 ma, ko caman bolodalen bɛ k’a sababu kɛ a bɛ bɛn an ka jamana ka yɛrɛta san biduurunan ma. O de kama, ɲinɛnta kunkan ye : «Balikukalan san 50 Mali la : Kɛlenw ni laɲiniw.»
\nBalikukalan Tɔgɔladon Diɲɛ kɔnɔ, ɲinɛnta bɛna labɛn Kalanko, Balikukalan ni Fasokanw Minisiriso n’a jɛɲɔgɔnw, jamanadenw ani an ka jamana marabolow fɛ.
\nKow labɛnjɛkulu, n’o bilala sen kan ni Minisiri ka yamaruya ye, o y’a ka baaraw daminɛ. Bɛnkɛra kɛta belebele minnu kan, olu filɛ :
– San 2010 Balikukalan Tɔgɔdon Diɲɛ kɔnɔ, o kow kurunbokarili Minisiri Saliku Sanɔgɔ fɛ, n’o ye Kalanko, Balikukalan ni Fasokanw Minisiri ye. O kurunbokarili in bɛ kɛ kalanko ɲɛmɔgɔsoba la Kayi, n’a bɛ f’o ma Akademi.
– Jɛmu ni hakilina falen falenw bilali sen kan kalanko ɲɛmɔgɔsow bɛɛ la (Akademiw) Mali marabolo bɛɛ kɔnɔ ;
– Filimu dɔ labɛnni n’a bɔli Balikukalanko kun kan ;
– ɲɔgɔndanba dɔ bilali sen kan kalanko ɲɛmɔgɔso bɛɛ la ka ɲɛsin balikukalandenw ma ;
– I n’a fɔ san tɛmɛnenw, jɔnɔjɔnw bɛna di o ɲɔgɔndan ɲanaw ma. O jɔnjɔndi bɛna kɛ sɛtanburukalo tile 8 ɲɛnajɛba senfɛ santiri de kɔnferansi la Bamakɔ, min kow denbaya bɛɛ bɛ Jamanakuntigi muso bolo, n’o ye Lɔbɔ TARAWELE ye, Demisɛnw dɛmɛni jɛkulu kuntigiba.
Nin minɛna ka bɔ kow labɛnbaajɛkulu ɲɛmɔgɔ la, n’o ye Yusufu JAKITE ye, ni Minisiri baarakɛɲɔgɔn don Kalanko, Balikukalan ni Fasokanw Minisiriso la.
Kalanko, Balikukalan ni Fasokanw Minisiri ka dantigɛli, Balikukalan tɔgɔladon seli hukumu kɔnɔ : \n\nArabadon, sɛtanburukalo tile 8, o tun ye balikukalan tɔgɔladon ye diɲɛ kɔnɔ. O seli daminɛni kurunbokarilen kɔ Yelimane, Kayi mara la Karamɔgɔ Saliku Sanɔgɔ fɛ, n’o ye Kalanko, Balikukalan ni Fasokanw Minisiri ye, kow tɔ kuncɛra sɛtanburukalo tile 8 santiri de kɔnferansi la Bamako.
O senfɛ, Minisiri Saliku Sanɔgɔ ye dantigɛli kɛ nazarakan na, nka a ye dantigɛli in kunbaba dɔw fana lase bamanankan na walasa bɛɛ bɛ se ka dɔ tɔmɔ a ko la.
– N balimaw;
– Cɛ ni muso;
– Denmisɛn ni makɔrɔ ;
N ka foli bɛ aw bɛɛ ye. An sira hɛrɛ la, Ala ka tile hɛrɛ d’an bɛɛ ma.
– N ka foli kɛrɛnkɛrɛnnen bɛ Muso, Den ani Denbaya yiriwali Minisiri mus oye, n jɛɲɔgɔn Sira Danba. Ale min cɛ sirilen bɛ tuma bɛɛ musow ni demisɛnw ka ɲɛtaa ɲinini na;
– N ka foli bɛ Bamakɔ mara ɲɛmɔgɔ ye;
– N ka foli bɛ Bamakɔ mɛri ye;
– An dɛmɛbagaw, n ka foli bɛ aw bɛɛ ye.
– Balikukalandenw, n ka foli bɛ aw ye,
– Mɔgɔ o mɔgɔ nana an ka wele jaabi, an ka foli bɛ i ye.
Bidon ye donba ye. San kalo kɔnɔntɔnnan tile segin, o ye Balikukalan tɔgɔla don ye diɲɛ fan tan ni naani bɛɛ la.
Nin don in seli kɛli ɲinan an fɛ yan Mali kɔnɔ, o ni an ka yɛrɛmahɔrɔnya tali san biduurunan seli bɛ bɛn. O ye fɛn ye, min b’a jagoya an ma an k’an kɔ filɛ san biduuru tɛmɛnen baarakɛlenw na k’a fɔ ko baara caman kɛra. Nka alisa, baara kɛta tɔ ka ca. An k’an cɛsiri alisa: ka sɛnɛkɛlaw, baganmaralaw, mɔnikɛlaw, bolola baarakɛlaw bɛɛ kalan, u ka se ka nafa sɔrɔ u ka baaraw la.
An y’a jira fana k’a fɔ, ko an ka famaw, cakɛda kuntigiw, minisirisow baarakɛlaw, depitew, kɔnseyew, mɛriw ani mɔgɔ o mɔgɔ min kalannen don nazarakan walima arabukan na, u bɛɛ ka wili ka balikukalan kɛ an ka kanw na.
N’an taara an ka kiritɛsow kɔnɔ, an ka se ka faamuyali sɔrɔ an ka kanw na.
N’an bɛ taama an ka jamana kɔnɔ, an ka duguw tɔgɔw sɛbɛnnen ye an ka kanw na, an ka se k’u kalan.
A ka kan fana an ka dɔnkilidalaw ka se ka dɔnkili sɛbɛn an ka kanw na, sɛnɛkɛlaw; mɔnikɛlaw, baganmaralaw, bololabaarakɛlaw, jagokɛlaw, gadonmusow, … bɛɛ ka se k’I ka baara kɛ an ka kanw na, ka batakiw ci ɲɔgɔn ma, ka gafew sɛbɛn an ka kanw na.
N bɛ bɛɛ fo: an dɛmɛbagaw, tɔn minnu cɛsirilen bɛ balikukalan yiriwali n’a sinsinni na.
Aw bɛɛ ni ce n lamɛnni na.
Balikukalan tɔgɔladon diɲɛ kɔnɔ, Sɛtanburukalo tile 8, o ye Balikukalan tɔgɔladon ye diɲɛ kɔnɔ. ɲinɛnta kunkan Mali la, o ye : «Balikukalan san 50 Mali la : Kɛlenw ni laɲiniw.»
ɲinɛnta baaraw kurunbo karili bɛna kɛ Yelimani sɛtanburukalo tile 4 san 2010 Kalanko, Balikukalan ni Fasokan Minisiri fɛ, n’o ye Karamɔgɔ Saliku Sanɔgɔ ye.
N’i mago bɛ kunnafoni wɛrɛw la nin ko ka.
Nin ye hakilina dɔw ye Balikukalan tɔgɔladon seli kuncɛdon kan Mali la : \n\nI n’a fɔ a fɔra kunnafini caman kɔnɔ ka tɛmɛn cogo min na, sɛtanburukalo tile segin tun ye balikukalan tɔgɔladon ye Diɲɛ kɔnɔ. O seli kurunbokarila Yelimane, Kayi mara la sɛtanburukalo tile san2010, Karamɔgɔ Saliku Sanɔgɔ fɛ, n’o ye Kalanko, Balikukalan ni Fasokanw Minisiri ye.
Ko tɔw bɛɛ kuncɛra arabadon, sɛtanburukalo tile 8 santiridekɔnferansi la Bamakɔ.
untitledO don kama, Balikukalan tɔgɔladon seli labɛnjɛkulu ye bakuruba kunnafonigafe labɛn walasa ka jama bɛɛ kunnafoni balikkalanko kan k’a ta kabini Mali ka yɛrɛta daminɛ na ka n’a bila bi la.
untitledKunnafoni in ja bɔra cɛakɛbaranin na karamɔgɔ Musa Jabi fɛ, k’a kalan jama ye. Kunnafoni tun b’a ta balikalan jujɔn na Mali kɔnɔ, a ye kɔbaw ni baba minnu tigɛ, cɛsiri ni sɛgɛn minnu kɛr’a ko la, a ye jɔda min ɲɛ togodalamɔgɔw ye ka tɛmɛn, a bɛ dabolo min na bi k’a sababu kɛ Mali fangaɲɛmɔgɔw, kalan minisirisow, kankoɲɛɲini baaradaw, kalanko dɛmɛbaw ani kɛnyɛrɛyew fɛ bi.
Karamɔgɔ Musa Jabi ye kunnafoni di in kuncɛ ni nin somɔgɔsama kumasen damadɔw ye :
\n« Kan man bon ni kan ye, kan man di ni kan ye, kan man fisa ni kan ye. Ni min y’a mago don a ta la, o ta bɛɛ taa ɲɛ. Min mana ban a ta la, kunmayɛlɛmabanfula bɛ don o tigimasina kun na.
Kalanbaliya dibi dakun wɛrɛ bɔra, n’o ye cakɛbaranin dɔbaliya ye »
Nin kumasen damadɔn ninnu faamuni, k’u kɔrɔ dɔn, o nafa bonya, a ka kan da ka ‘a ma k’a walawala dɔɔni.
« kan man bon ni kan ye, kan man di ni kan ye, kan man fisa ni kan ye »
O ye N hakili la, o ye tiɲɛ yɛrɛ ye bawo :
Ni kan tɛ, kuma ɲɔgɔnya tɛ yen, o min b’a to mɔgɔw bɛ ɲɔgɔn kɔnɔkow dɔn ka kow nɔgɔya ;
\nNi kan tɛ, ɲɔgɔnfaamu bɛ gɛlɛya, wa faamubaliya bɛna ni bɛnbaliya ye sigiɲɔgɔnw ni ɲɔgɔn cɛ, baarada mɔgɔw ni ɲɔgɔn cɛ, jamanaw ni ɲɔgɔn cɛ ;
Ni kan tɛ, dɔnni tɛ sɔrɔ, kunfinya tɛ kɛlɛ, wa ɲɛtaa tɛ sabati ;
Ni kan tɛ, kɔrɔlenw bɛ tunun, diɲɛ na kɛ taabolontan ye bawo bi bɛ dila kunun kan, wa sini bɛ dila bi kan,
Ni kan tɛ, kunnafoni tɛ sɔrɔ, diɲɛ na to kunba la, mɔgɔw tɛ bɔ ɲɔgɔn ka kɛta kalama janko ka ɲɔgɔn ladege walasa diɲɛ sentan jamanaw ka setigi jamanaw nɔbɔ, ka taasira jɔnjɔn don demisɛnw kɔrɔ;
Ni kan tɛ, jɛɲɔgɔnya tɛ sabati sigidaw ni ɲɔgɔn cɛ ani jamanaw ni ɲɔgɔn cɛ.
\nNi sɔsɔli ma sɔrɔ nin halilina fɔlen ninnu na k’a fɔ ko kan bɛɛ fɔbagaw mago bɛɛ nin bɛɛ la u ka kanw kɔnɔ, ko kan kelen mɛbali fila tɛ se ka jɛ fiyɛw ni kanbayɛlɛmalikɛla t’u cɛma, ko mago bɛ kan kelen kelen bɛɛ la diɲɛ ka ɲɛtaa kama, ko ni kan dɔ tununna o ye diɲɛ dɔnko n’a seko dɔ tununnen ye, o b’a jira ko sɔsɔli t’a la k’a fɔ ko kan man bon kan ye, ko kan man di kan ye, ko kan man fisa ni kan ye.
\n« Min mana ban a ta la, kunmayɛlɛmabanfula bɛ don o tigimasina kun na. »
\nKan wɛrɛ mɛni tɛ mɔgɔ kɛ o kan tigiw ye! I mana kan wɛrɛ mɛn cogo o cogo, i to tɔ don i ka jamana tɔgɔ la, i bɛ filɛ n’o seko, o dɔnko, o danbew, a n’o kɔrɔlenkow de ye. Wa fɔ an k’a dɔn ko kan wɛrɛ tɛ se abada, ka kan wɛrɛ nɔnabila diɲɛ forobakɛnɛw kan,n’e bann’i ka kan na, o kɔrɔ ye ko e tɛ forobakɛnɛ kan, ali n’i bɛ yen bawo kan t’i bolo.
N’o ye tiɲɛ ye, o b’a jira ko siga t’a la k’a fɔ ko ni mɔgɔ min banna a ka kan na, o bɛ to walikan wɛrɛ fɔbaw ladegeli la u ka kow la bawo, kan de bɛ Adamaden taabolo jira i la.
O si t’a la juguman ye fɔ yɛrɛkan mɛnbaliya kɛlen ka faamubaliya cooko i n’i faso denw cɛ, i faso kɔnɔ.
\n« Kalanbaliya dibi dakun wɛrɛ bɔra, n’o ye cakɛbaranin dɔbaliya ye »
\nDiɲɛ ye kurun de ye ji kan. A bɛ bɔ a nɔ na don o don. N’e mɔgɔ min banna ka don o kurun kɔnɔ, diɲɛ bɛ taa kiI to, wa i tɛ kun tɔw la bile abada. O dɔ ye cakɛbaraninko ye. Cakɛbaaranni ye kɛnɛ minɛ diɲɛko bɛɛ la bi. Mɔgɔ o mɔgɔ, k’i y’i ka kan kalan k’a dɔn, k’a dɔnnakari, n’i tɛ ka baara kɛ n’a ye cakɛbaranin na, i n’a to dibi la bawo diɲɛ mɔgɔ tɔ tɛna i kan mɛn, k’i ka kɛtaw ye. I ka baara na kɛ sanjikɔrɔwɔsi ye, k’a mara i yɛrɛ kɔrɔ bawo a tɛna dibi kogo kari, ka cogoyɔrɔ sɔrɔ diɲɛ dɔnnibulonba kɔnɔ, n’o ye ɛntɛrinɛti ye, o min kɛra dɔnkow jɛrɛyɔrɔ ye.
\nWa, foyi tɛna an ka kan taa ɲɛ ka se yen fɔ an yɛrɛ ka cɛsiri ni baara. O de kama, ne y’a kɔlɔsi nin kuma in fɔ don, ko n ye baara min kɛ, n’o ye ka se ka kunnafonidiyɔrɔ dila bamanankan na ɛntɛrinɛti kan walasa ka dibi fara ka bɔ bamanankan ni diɲɛ kan tɔ cɛ, jɔyɔrɔ na ye o la don dɔ. Ne na n seko kɛ n faso kunnafonidili la n fakan na diɲɛ kunnafoni kafobulonba kɔnɔ.
\nNe y’a dɔn ko jɔyɔrɔ bɛ n ka kan na ɛntɛrinɛti kan togodalamɔgɔw kama, don min na n sera ka farafinyasabatilikɛlɛ cɛba dɔ niyɔrɔ taasibila dɔ bayɛlɛma bamanankan na, n balemaw ye min ɲɛnajɛ kɛra Faransi ka ɲɛsin Ɛme Sɛzɛri ma. Farafinna mɛɛna ni jɔnya zu ye a kan na, a mɛɛna ni jɔnyajuru ye a sen na. Cɛba dɔw de ye u seko kɛ walasa ka Farafin ka hɔrɔnya n’a danbe d’a ma. Yali a man kan an ka togodalamɔgɔw ka bɔ o kalama wa ? Kɛcogo wɛrɛ jumɛn b’o la, n’a ma fɔ an ka kanw na?
\nNe y’a dɔn ko jɔda bɛ an ka kanw na nin kuma in fɔyɔrɔ la, waati min na ne miiri jiginna a la ko a mɛɛna, kunnafoni di kɛ bana dɔ kan, bana min tun ye diɲɛ kolo gan waati la, n’o ye giripu pɔrisini ye min daminɛna Mɛkisiki. O b’a jira ko Ɛntɛrinɛti kan, an ka kanw bɛ se ka kɛ sababu ye k’an ka togodalamɔgɔw tanga diɲɛ kojugubaw ma ani k’u kunnafoni yɛrɛtanga cogoya caman na.
\nNe nisɔndiyara waati min na, Minisiri ka dantigɛli la, ne y’a ye ko ne tun ka sɛbɛnni sera o yɔrɔ dɔw ma ka ban:
\n« N’an bɛ taama an ka jamana kɔnɔ, an ka duguw tɔgɔw sɛbɛnnen ye an ka kan na, an ka se k’u kalan. »
\nDusu kura donna ne na ne kɛlen ka Balikukalan nafa mɛn musow ka ɲɛtaako la nin don, ka sɔrɔ ne tun ye nin kunnafoni in sɛbɛn ka ban Balikukalan nafa kan an ka togoda musow ka ɲɛtaa la.
\nNe hakili jiginna nin sɛnɛkɛla in na, o min wasalen don n’a ka kan ye, bawo a y’a ka diɲɛlatigɛ mago caman nɔgɔya a bolo.
\nNe y’a dɔn ko tiɲɛ yɛrɛ la, an ka kanw ye nɔ bɔ, waati min na ne sera ka san 2010 Diɲɛ ntolatanba carinni na ɛntɛriniɛti kan bamanankan na ntolatan kɛ waati yɛrɛ la ekipuw ni ɲɔgɔn cɛ ntolatankɛnɛ kan.
\nTiɲɛ yɛrɛ la, Farafinnakanw ye nɔ bɔ! Dɔ ka kan ka fara cɛsiri kan, walasa gɛlɛya o gɛlɛya bɛ an ka kanw kan ɛntɛrinɛtiko la, fura ka sɔrɔ o gɛlɛyaw bɛɛ la.

Dugu sɔrɔ man di telefɔni na nin waati in na : \n\nTelefɔni yaalata bɛ sɔrɔ Mali dugu caman kɔnɔ sisan. Ali ni telefɔni bɛ mɔgɔkɔrɔba dɔw bolo, a ka ca demisɛnw de bolo kosɛbɛ, a kolokɛnɛya bɛ olu minnu na ka taa téléfɔni di mɔgɔw ma duw kɔnɔ telefɔni tɛ minnu bolo ni wele kɛra ka bɔ dugubaw kɔnɔ walima jamana kɔkan. U magow ni dugumɔgɔ tɔw mago kama, u b’u wasa don u ka telefɔniw na kosɛbɛ, k’u sariziye waati bɛɛ walasa weleli kana tɛmɛ mɔgɔ dɔ kan dugu kɔnɔ. O bɛɛ bɛ ka ɲagami sisan k’a sababu kɛ demisɛnw ka tunkafɛtaa ye nin waati in na.
\nDugu caman demisɛnw taara dugubaw ni jamanaw wɛrɛw kɔnɔ n’u ka telefɔniw ye sisan, o ye kɛra gɛlɛya ye dugumɔgɔw sɔrɔli la telefɔni na.
\nO ye Amadu ta ye, n’o bɛ wele ko Karamɔkɔ. Karamɔkɔ ye dugu telefɔnitigw dɔ ye Bamusobugu, Segu mara la. Bamusobugu ka minnu sigilen bɛ dugubaw kɔnɔ ani jamana wɛrɛw la, Karamɔkɔ b’olu bɛɛ sago la walasa k’u somɔgɔw sɔrɔli nɔgɔya u bolo telefɔni na n’u mago b’u la. karamɔkɔ ka telefɔni tɛ faa fiyɛwu, wa a bɛ weleko caman kɛ tile kɔnɔ walasa a ka taa telefɔni di du wɛrɛw kɔnɔ.
Karamɔkɔ ye jamanakɔnɔtaminɛn ta, ka taa kalo damadɔ kɛ Konowari. O kama, Bamusobogokaw sɔrɔ man di telefɔni na sisan. Ka Karamɔkɔ to dugu la, mɔgɔw tun sɔrɔ ka di, nka karamɔkɔ talen, n’i ye weleli kɛ telefɔni dɔ la, ni mɔgɔ m’a ta walima ni kɔfɛcikanlaselan kuma n’i fɛ, o tɛ bala i la.
Telefɔni bɛ cɛkɔrɔba minnu bolo dugu kɔnɔ, n’i y’a lajɛ k’olu wele, telefɔni bɛ kule kule siɲɛ caman fɔ ka taa kɔfɛcikanlaselan kan walima i bɛ sin k’a mɛn ten : « I bɛ karisa ka kɔfɛcikanlaselan kan, i bɛ se k’i ka cikan bila ni tamasiɲɛ kɛra », bawo telefɔni faalen don ka d’a kan a ma sariziye.
Nin ko in bɛ Mali dugu caman kɔnɔ nin tilema in na fɔ ka se demisɛnw seginni ma sɔmiɲɛbaaraw kama.
\nProposition de nouveau mot : kɔfɛcilaselan = répondeur

Sɔmiɲɛ surunyana : \n\nCɔrɔninw, n’olu ye kɔnɔw ye minnu bɛ sɛnɛkɛlaw lasɔnmi sɔmiɲɛ baaraw surunyali la, olu benna k’u ɲaw da jirisunbaw bolow la dugu kɔnɔ.
Togodala demisɛnw, kamalenw ni npogotigiw, minnu nana tilemakɛ la dugubaw kɔnɔ, olu ye labɛn daminɛ ka segin so sɔmiɲɛ baaraw kama : nɔgɔcɛ,forosɛnɛtaw ɲagasaw cɛli ani sinsanw jɔli baganw ye.
O ye bangebaw ka jɔrɔ waati ye. Bɛɛ bɛ ɲininkali kɛ a yɛrɛ kɔnɔ n’a sɔrɔla a den bɛ na sɔmiɲɛ kɛ so ɲinɛ. Telefɔni ci caya n’a ta bɛɛ denw ni bangebaw cɛ, o ɲininkali jaabi bɛ to waati bolo k’a lajɛ n’u bɛ na, walima n’u tɛ na.
Tuma ni tuma, mɔbiliw tɛmɛntɔ, ka bɔ dugu dɔ la ka taa dɔ la, olu bɛ demisɛnkulu dɔw jigin. O yɔrɔ bɛɛ, mobile bɛ lakoori dugumɔgɔw fɛ, bangebaw. Folikan bɛ caya I n’a fɔ bɛɛ bɛ ka dɔnkili da ɲɔgɔn fɛ. O waati kelen na, bangebaa bɛɛ bɛ fɛ k’a dɔn n’u denkɛw walima n’u denmusow nana. Minnu denw nana, olu bɛ nisɔndiya, minnu taw ma na, olu tɛ nisɔndiya kosɛbɛ, nka u jigila tɛ tigɛ bawo, u b’a dɔn ko don nataw la, mobili wɛrɛw bɛ na. Ni waati dɔ sera, bangebaw jigi tɛ da denmisɛn nabaliw kan tugun, wa u bɛ sɔmiɲɛ bɛɛ kɛ o kuma na.
An k’a jija an ka kɛ sotaabaw la walasa ka taa an bangebaw lanisɔndiya.

Togodala denmisɛn minnu bɛ dugubaw, forow b’aw weele : \n\nSan o san, ni ɲɔtigɛw banna, an togoda la demisɛnw, kamalenw ni Npogotigiw bɛ taama minɛn ta, ka dugubaw magɛn ka taa fɛn ɲini ka segin faso la ni sɔmiɲɛ surunyana. Nin weele in bɛ bila mɔgɔw ma, minnu tɛ segin waati dɔn, ka segin so joona.
\nDugu demisɛnw, cɛ ni muso, seginso tuma wera. Sanji fɔlɔw binna. Bubagaw binna ka ɲɔkala kɔrɔw ɲimi ndugunw ni ɲɔgɔn cɛ. Baninkɔnɔw ye nali daminɛ kelen kelen k’u ɲagaw da jiribaw bolow la dugu kɔnɔ ani dugu kɔ kan. Baganw binna k’u dahirimɛ sɔrɔ dugu soforo kunna bin falennen fɔlɔw la, ka jiminta sɔrɔ kɔw kɔnɔ ka sɔrɔ u ma taa yɔrɔjan. Kungo kɔnɔna filɛ diyara k’a sababu kɛ bin falenna, jiriw nugura, fan bɛɛ kɛra ɲɛ binkɛnɛman ye. Dugukolo sɔmiɲɛ tuma suma duman bɔra. An balemakɛ minnu tora an kɔ faso kɔnɔ, olu tilala sow ni kogow munni na, ka foro sɛnɛtaw labɛnni daminɛ, ka furaw tigɛw, ka kalaw cɛ, ka nɔgɔ cɛ ka taa forow la.
\nAn ɲɔgɔnna caman sera so ka ban. Ɲininkali cayalen don an bagebaw fɛ walasa k’a dɔn n’an bɛ segin so walima n’an tɛ taa. An terikɛw, an balema musow, an kɔrɔmuso denw, ani an kanimɛw ka kɔɲɔw dɔgɔ dara ka ban. Alamisa kɔɲɔw bɛ ka caya ɲɔgɔn kɔ. Teri minnu famana ɲɔgɔn ma ka sababu kɛ taama ye, olu bɛ ka ɲɔgɔn sɔrɔ o kɔɲɔ yɔrɔ ninnu na, wa o ye duguba kɔnɔ barrow daminɛnen ye.
\nDutigiw ye dabaw ni falow sama ka bɔ jigiɲɛw kɔrɔ ka taa n’u ye numukɛ ka so ka taa u labɛn. Ɲɛnafin tɛ numukɛ la bilen. Minnu nana n’u ka minɛnw ye dilanni na a ka so, olu bɛ tile ban a ka so, k’u ka minɛn dilantaw kɔnɔ. A ka maritow mankan ni kolonkalanw mankan bɛ ɲagamin ɲɔgɔn na k’o kɛ fɔlifɛn duman makan ye min lamɛni ka di an na k’an to soforow la, bawo o b’a jira an na ko sɔnni an bɛna dumuni kɛ jiriba kɔnɔ foro cɛmancɛ la.
\nNin bɛɛ lajɛlen faralen ɲɔgɔn kan, a tɔ ye min ye, an b’o dɔn : o de ye ka kɔ segin so, ka taa maakɔrɔw kɛrɛfɛ, faw nib aw, fanga t’olu minnu bolo la tugun ka daba sama forow kɔnɔ tile fariman kɔrɔ ka kɔngɔ kɛlɛ, kɔngɔ min ka baara tɛ dɔwɛrɛ ye ka duw ɲini, du minnu cɛbalenw ma segin so ka na u jɔyɔrɔ fa.
\nN balenma cɛbalenw ni npogotigiw, an ka segin so, an ka taa fakɔrɔw ni bakɔrɔw ɲɛ bɔ sira la. U kɔrɔtɔlen bɛ an seginni kɔrɔ.

Dugu tɔn, Mali la. (siɲɛ fɔlɔ) : \n\nA ka c’a la, Mali dugu caman kɔnɔ, tɔn bɛ yen, n’o de ye demisɛnw faralen ye ɲɔgɔn kan jɛkulu kelen na dugu ka ɲɛtaa baaraw kama. A b’a cogo kɔrɔ la yɔrɔ dɔw la halisa, nga yɔrɔ dɔw la, hali ni a ma ban pewu, a tɛ kɛ i ko kɔrɔlen tugun. N b’a ɲini ka n da se o yɛlema in kunba dɔw ma kɔfɛ.
Dugu tɔn sinsinnen bɛ dugu demisɛnw kan k’a ta san 15 la fɔ san 40 ɲɔgɔnna ma, a taabolow bilalen bɛ sen kan ka ɲɛ walasa tɔndenw bɛɛ k’u ka kɛta dɔn, k’a waleya ni ŋaniɲa ɲumanya ye.
Tɔntigi n’a ka dankan sigilen bɛ tɔn kunna. Olu ye tɔn faamaw ye. U bɛ tɔn sariyaw sigi, k’u hakili to tɔn taabolo ɲuman na, ka bɛn ni bonya sabati dugu demisɛnw ni ɲɔgɔn cɛ. U bɛ kɛ tɔnbaara yɔrɔ bɛɛ la hali ni u tɛ fanganabaara kɛ i ko tɔndenw.
Kulu wɛrɛ dalen bɛ tɔnkuntigi n’a dankan kan n’o ye sofakuntigiw ni Sofa tɔw ye, mɔgɔ 5 walima mɔgɔ 6 ɲɔgɔ. Tɔnjeliw, kɛlɛbannaw, ani kolabɛnnaw b’o kulu in na. Sofakuntigiw b’u janto tɔndenw na baara taabolo ni tɔn sariyaw labatoli sira kan tɔntigiw ka yamaruya kɔnɔ.
Demisɛnw bɛ don dugu tɔɔ na cogodi?
A bɛ se ka kɛ yɔrɔ bɛɛ n’a ta kɛ cogo don, nga a ka c’a la, demisɛnw, kamalenw ni npogotigiw, ka bɔ san 15 la ka se san 16, u bɛ don dugu tɔn na. Ni demisɛn minnu mɔ diyara, olu bɛ don tɔn na n’a sɔrɔ la u bɛ u yɛrɛ ka du kɔnɔ baaraw kɛ hali ni u tɛ san 15 walima san 16 bɔ. Tɔn donni na, demisɛn hakɛ tɛ ta jate dukunda, demisɛnw bɛɛ bɛ don kunkɛ ɲɔgɔn kunda hali ni a sɔrɔ la demisɛn 1dama bɛ du dɔ kɔnɔ, ni 6 bɛ du dɔ kɔnɔ.
Tɔnkuntigiw bɛ yɛlɛma waati jumɛn?
Dugu minnu ka bon, demisɛnw ka ca kulu kulu, tɔntigiw bɛ falen san 3 o san 3. Ni dɔw bɔra yen, minnu dalen bɛ olu kan si la, olu bɛ sigi tɔnkuntigya la.
Dugu dɔgɔmanw kɔnɔ, demisɛnw man ca yen, tɔnkuntigi bɛ fale san 5 o san 5.
N m »a fɔ a tɛ kɛ, nga a ka gɛlɛn tɔnkuntigi dɔ ka gɛn ka bɔ tɔn kunna ka sɔrɔ a ka tɔnkuntigiya san hakɛ ma ban. Tɔnkuntigiya ye jɔdaba ye dugu kɔnɔ, wa a tɔgɔ ka bon fana. O la, tɔnkuntigi bɛɛ b’a jija walasa a bɛ se ka tɛmɛ a sigira min nɔ na kan bawo o de ye dugu taaɲɛ sira ye wa dugu mɔgɔw bɛɛ ɲɛ jɔlen bɛ a la k’a lajɛ tɔn bɛna kɛ a bolo cogo min na. O la tɔntigi bɛɛ diyagoyalen don, walasa k’a yɛrɛ tɔgɔ n’a ka du tɔgɔ makara, ka baara kɛ, ka baara kɛ kosɛbɛ, ka baara ɲuman kɛ walasa ka dugu bɔ nɔgɔ la a ka waati kɔnɔ. O de ye tɔntigiw ka
kunnawolo ye.
Sariya fɛn o fɛn mana bɔ san fɛ tɔntigiw ni sofaw yɔrɔ, tɔndenw b’olu minɛ ni bonya ye k’olu labato ka baara kɛ ka ɲɛ.
Ni min ye filimako kɛ, o bɛ ɲagin kankarida caman kɔ fɛ. A ka can a la, o filimako ninnu ye sebaliya joona baara yɔrɔ la, baara kolon kɛ ani ɲɛmɔgɔ dɔgɔya. N’o bɔra a la, filimako kɛli ka dɔgɔ tɔn kɔnɔ. Woro de bɛ kɛ ka ɲaginni ninnu sara, a dɔgɔyalen ye woro 10 ye. Tuma dɔw la, ɲaginni bɛ taa fɔ woro 20 walima woro 30, deli bɛ se ka kɛ min na ka dɔ bɔ a la fɔ ni jalaki tigi ma yaadalenya kɛ.
Tɔn ka baara ye mun ni mun ye?
Sobililiw, kɔɲɔ baara misɛn dɔw, dugu bɔlɔnw furanni baaraw bɛ kɛ fu tɔn fɛ dugu kɔnɔ. Tɔn ka baara fanba bɛ kɛ sɔmiɲɛ waati ka ɲɛsin cikɛ ma minnu bɛ sara, n’o wari bɛ tɔn dɛmɛ ka ko caman ɲɛnabɔ dugu kɔnɔ. Dugu kɔnɔ, du dɔw mago bɛ baarakɛlaw la walasa ka ka se k’u ka forow bɛɛ cikɛ. Du tigiw bɛ tɔn weele ka taa u ka foro siyɛn. O sara bɛ se ka kɛ ɲɔ kilo 50 ye walima kilo 100. A bɛ se ka kɛ ba ɲɛnɛma 1 walima 2 ye. Forow bɛ se ka bonya ɲɔgɔn ye cogo min na, u saraw bɛ se ka bonya ɲɔgɔn ye o cogo la.
Musow fana tɔgɔla foroninw b’u bolo, muso dɔw bɛ tɔn weele ka taa u ka forow siyɛn. Foro bɛ n’a sara hakɛ don, nga a kɛra cogo o cogo, dugu tɔn bɛ forow baara kɛ sara la, min tɛ kamalen kɔrɔ tile sara bɔ. O la, dugu tɔn bɛ wari dɔ sɔrɔ ka dugu dɛmɛ, ka dugu ka ɲɛtaa baaraw kɛ, ka ɲɛnajɛw kɛ dugu kɔnɔ, wa forow fana bɛ siyɛn sara la min tɛ forotigiw tɔɔrɔ.
Dugu tɔn (siɲɛ filanan), Mali la : \n\nYanni n ka tɛmɛ ni ɲɛfɔli tɔ ye, n bɛ dɔɔni fɔ « tɔn » daɲɛ kan.
Tɔn, a fɔ cogo ɲuman ye « ton » ye, nga i n’a fɔ an b’a kɔlɔsi tuma caman, daɲɛ dɔw fɔ cogo bɛ yɛlɛma waati kɔnɔ.
Ton kɔrɔ ye ka fɛnw bila juruba kelen na, k’u bɛɛ kɛ kelen ye. Misali: ka kɔnɔn ton, o kɔrɔ ye ka kɔnɔndenw don juru kelen na.
Dugu demisɛn minnu bɛ fara ɲɔgɔn kan bonya kɔnɔ, olu bɛ weele « tondenw » in n’a fɔ kɔnɔndenw bɛ ɲɔgɔn kɔ cogo min na.
ɲɛmaa minnu bɛ tɔndenw ɲɛ, k’u bila sira, a bɛ fɔ olu ma ko tɔntigiw.
\nN bɛ tɛmɛn ni kunnafoni fɔlɔ tɔ ye:
Dugu mɔgɔw ka foro siɲɛni kɔ fɛ, dugutɔn bɛ se ka ta dugu wɛrɛ mɔgɔw ka foro siɲɛ. U tɛ dan u ka dugu foro siɲɛni dama ma, ni dugu wɛrɛ mago bɛ dugu min tɔndenw na, o bɛ se ka olu weele. U bɛ taa o tigi ka foro siɲɛ. A sara cogo bɛ ye kelen ye.
Wali forow siɲɛni kɔ fɛ, tɔndenw yɛrɛ bɛ u ka foro da, a bɛ fɔ o ma ko tɔnforo. U bɛ don dɔ suganti, kari walima juma, k’o kɛ tɔn foro siɲɛ don ye. O la, kari o kari walima, juma o juma u bɛ taa tɔnforo siɲɛ. O baara ninnu kɛtɔ, ni tɔnden minnu ye baara kolon kɛ walima ka ko bɛnbali dɔ kɛ, sofaw b’olu minɛ. Dɔgɔkun o dɔgɔkun, u bɛ ɲɔgɔn sɔrɔ fɛrɛ la, ka kunnafoniw di ɲɔgɔn ma, ka kkuraw boloda. O sen fɛ minnu minɛ na, olu b’u ka minɛnifɛnw sara, woro walima wari.
O ɲɔgɔn ye in bɛ kɛ sugu jɔlen kɔfɛ su bawo o b’a sɔrɔ bɛɛ taara sugu jɔ, wari dɔɔni sɔrɔ la.
Ni ɲɔ gosira, tɔndenw b’u ka jurutigiw kani. Ni min ta ye ba ye, ni min ta ye ɲɔ ye, ni min ta ye wari ye, bɛɛ b’i ta sara. U bɛ a bɛɛ mara.
Tɔndenw bɛ don dɔ suganti, ka tɔnɲɛnajɛ dɔgɔda. O ye dugu sanyɛlɛma ɲɛnajɛ dɔ ye min ka di kosɛbɛ. Dugu tɔnden bɛɛ bɛ ci bila u jɛɲɔgɔnw n’u teriw ma dugu wɛrɛw la yanni tɔnɲɛnajɛ don cɛ. O y’a sɔrɔ dugu musow ye ŋunanji don kumu na. Dugu kɔnɔ, bɛɛ b’a ka labɛnni fɛnw san, finiw ni sabaraw. Ni tɔnɲɛnajɛ don sera, ba minnu sɔrɔ la, u b’olu faa, ka dumuni suguya caman tobi. Kabini wula fɛ, tɔndenw bɛ sigiyɔrɔw labɛn fɛrɛ la, ka mikoro sigi ka yelenw mɛnɛ. Ni surafana dun ban na, bɛɛ bɛ ɲɔgɔn sɔrɔ fɛrɛ la. Mɔgɔw bɛ na ka bɔ fan bɛ, bɛɛ bɛ taa i diyatigila la. U b’u ka bolimafɛnw bila yen, ka dumuni kɛ ka sɔrɔ ka taa ɲɛnajɛ kɛyɔrɔ la. Sɔɔni, i bɛ dugu fɛrɛ falen ye mɔgɔw la tewu fɔ dɔw bɛ yɛlɛ biliw kan. U bɛ su bɛɛ kɛ balafɔ la ni ŋunanji min na. Tile fɛ, u bɛ ɲɛnajɛ kɛ tugun, nga o la, u bɛ bɔnjala, bara ani musow ka janjigi fɔ. Bɛɛ b’i dɔn, cɛw ni musow, demisɛnw ni maakɔrɔw. U bɛ se ka tile saba kɛ ɲɛnajɛ, dumuni ani ŋunanji min na o cogo la. Dugumɔgɔw bɛɛ bɛ ɲɛnajɛ, k’u nisɔndiya.
Tɔnɲɛnajɛ laban don, tɔndenw bɛ taa foli bila dugu Nɛɛnɛ na. Nɛnɛ ye musokɔrɔba ye min bɛ suganti dugu kɔnɔ k’o kɛ dugu muso kuntigi ye.
O sugantili tɛ kɛ kɔrɔya kunda si la, a bɛ kɛ musokɔrɔba hakilitigi ye min bɛ se ka dugu musow fɔ ka don ɲɔgɔn na, k’u bɛn, k’u bila sira ɲuman kan. A ka ca a la, ni faamubaliya donna muso min n’a cɛ cɛ, o bɛ taa o fɔ a ye, a bɛ o ɲɔgɔnfaamubaliya fɔ k’o ban. A bɛɛ fɔ o de ma ko Nɛɛnɛ. O tɛ a tɔgɔ yɛrɛ ye, n’a bila la o jɔyɔrɔ la, o bɛ weele o tɔgɔ la.
Tɔnɲɛnajɛ laban don, dugutɔndenw bɛ taa foli bila o musokɔrɔba in na. U bɛ taa a ka so, ka dundun fɔ, ka dɔnkili da a la, k’a mabalima, k’a ka wale ɲuman kɛlen fɔ, ka dugaw k’a ye. N’o kɛra, o ye tɔn bannen ye, bɛɛ bɛ taa i ka so. Nin bɛɛ lajɛlen musaka bɛ bɔ tɔn ka baaraw sara la.
Dugu tɔn (siɲɛ sabanan) Mali la : \n\nN kuma na dugu tɔn ka baaraw kan sɔmiɲɛ waati ani dugu tɔnɲɛnajɛ.
O sɔmiɲɛ baara ninnu dɔrɔn tɛ dugu ka baarakɛta ye, wa tɔnɲɛnajɛ fana dɔrɔn tɛ dugu laada ɲɛnajɛ ye. Tɔn bɛ baara suguya caman wɛrɛw kɛ i n’a fɔ biriki bɔ ani sojiri tigɛ. Tɔndenw bɛ sara o baaraw la i ko u bɛ sara cogo min na sɔmiɲɛ fɛ.
Nin baara ninnu kɔ fɛ, tɔndenw bɛ baara wɛrɛw kɛ, nka, a ka can a la, olu tɛ sara, olu ye ɲɔgɔn dɛmɛ baaraw ye dugu kɔnɔ. O baara dɔw ye ɲɔgosi n’a cɛli, sojɔ, sobili, danbekala, ani dugu baara misɛnnin wɛrɛw.
Tɔnɲɛnajɛ fana dama tɛ dugu tulonkɛ ye, laadala tulon caman wɛrɛw bɛ kɛ dugu kɔnɔ.
O laadala ɲɛnajɛ ninnu musakaw bɔlen kɔ tɔn ka wari n’a ka suma na, ko caman wɛrɛw bɛ se ka ɲɛnabɔ n’a ye dugu kɔnɔ:
Ni baloko gɛlɛyara san min na, n bɛ fɛ k’a fɔ ni minnu ka balo ma u la se ɲɔgosi waati wɛrɛ ma, o dutigiw bɛ se ka taa ɲɔ dɔ dɔnɔ tɔn fɛ k’o kɛ balo ye yanni ɲɔgosi wɛrɛ cɛ.
Ni nisɔngɔko tun gɛlɛyara, tɔnwari tun bɛ kɛ ka dɔ sara walasa ka mɔgɔw kisi malo ma. Bɛɛ tun ye kelen ye o kow la, ni min ka kan ni dɛmɛ ye, o bɛ dɛmɛ.
ɲɔw mana gosi, k’u ladon so, ni minnu bɛ taa tunga fɛ, olu bɛ taa, ni minnu tɛ taa, olu bɛ to dugu kɔnɔ ka du tilema kuma baaraw kɛ. Ni sɔmiɲɛ sera, tunganataalaw bɛ segin so kana forobaaraw kɛ.
Kow tun bɛ tan an ka togodaw la, ɲɔgɔndɛmɛ cogoya caman ani jɛkabaara cogoya caman tun bɛ kɛ yen, nka bi, olu caman tunun na, u tɛ kɛ ka caya bilen.
N ye ɲininkali kɛ an ka togodala mɔgɔ dɔw la, u k’u hakilina fɔ o kokɔrɔw ninnu tununkunw kan ani u miiriyaw o kow la. An da bɛna se o ɲininkaliw n’u jaabiw ma kunnafoni nataw kɔnɔ.

Yiriwa kuntaalajan wale ɲumanw togodaw la : \n\nWaati min na musow tun b’u sigi jirisumaw la ka baro kɛ k’u ka tiganinw wɔrɔ, an t’o tile la tungun. Bi, Mali dugu caman kɔnɔ, musojɛkuluw sigira walasa ka walew kɛ, wale minnu bɛ musow ka ɲɛnɛmaya diya don u la i n’a fɔ : jago misɛnninw, baganmaraw, baganbalokafeerew ani nakɔbaaraw…
\nO dɔ yen in ye Duna musow fɛ, n’o ye dugu ye banin da la, zezana Gara komini kɔnɔ, Segu mara la. Fantanya kɛlɛli hukulu kɔnɔ, yiriwakuntalajan dɛmɛjɛkulu dɔ ye Duna musow dɛmɛ ni nakɔ ye, nakɔ min ji bɛ bɔ kɔlɔnba dɔ kɔnɔ ni pano solɛri ye. Nin ye kokura ye min bɛna musow ka sɛgɛn nɔgɔua lakɔko sira fɛ. Musow tun bɛ ji sama u bolo la. O ye baara gɛlɛnba ye !
\nBi, Duna musow tɛ ji sama u bolo la tugun, u bɛ ji ta baɛnw kɔnɔ, basɛn minnu sigilen bɛ nakɔ fan bɛɛ fɛ pilanziw kɛrɛfɛ. Pano solɛri b’a to kɔlɔn bɛ ji kɛ ka basɛnw bɛɛ fa. Basɛnw tugulen bɛ ɲɔgɔn na ni tiyow ye nakɔ kɔnɔ.
\n« N’i burannakaw ye misiw d’i ma k’i ka sɛnɛ kɛ, i yɛrɛ b’i seko k’a jira k’i bɛ se ka misi ninnu balo k’u ladon ka ɲɛ ». (Bamanankan zana). O de kama, Duna musow tɛ tulon kɛ nin nakɔ ko in na. Wa, jiriden caman bɛ sɔrɔ nakɔ in kɔnɔ : Supɔmɛw, tamatiw, kɛlɛkɛlɛw, manjew, kɔnkɔnburuw ani fɛn caman wɛrɛw.
\nNin baara in bɛ kɛ sababu ye ka dɔ ta nako musakaw la dugu kɔnɔ, ka fantanya kɛlɛ, ka dɔ fara baloko ɲuman kan ani ka dugu yiriwa sɔrɔ sira fɛ ni nakɔ kɔnɔfɛnw feereli ye.

Maritiniki ye taasibila kɛ ka taa Ɛme Sezɛri ma : \n\nNin y’a san kelen ye Ɛme Sezɛri tanya na, a taara k’a ka jamana mɔgɔw to falaya la.
Maritiniki bulɔgutigi musoman dɔ, min tɔgɔ ye Imaniye, o ye kunnafoni di ka kɛ taasibila ye ka ɲɛsin Ɛme Sezɛri su ma.
tiɲɛn yɛrɛ la, Maritinikikaw ye Ɛme Sezɛri ka saya sanyɛlɛma taasibila tulon kɛ bonya kɔnɔ. A fatura Awirilikalo tile 17 san 2008. Kunnafoni minnu carinna Maritiniki bulɔguw kan, olu kumana kosɛbɛ mɔgɔw ka hinɛ kan ka taa nin mɔgɔba in ma.
Bondamanjaki ye taasibila kɛ Awirilikalo tile 16 ka ɲɛsin fure ma ni fure yɛrɛ ja belebele dɔ n’a ka gafe kɔnɔ kumakɔrɔma kunkurunin dɔ ye.Kunnafoni ye titiri ta bala kosɛbɛ: »AC plere an nou lite » (fr creole ), n’o kɔrɔ ye tubabukan na  » cessons de pleurer, luttons à présent », n’o kɔrɔ ye Bamanankan na  » an ka kasi dabila, an k’an cɛsiri alisa ». Ola, Ɛme Sezɛri, min ye farafinya sabatili hakilinna tali cɛba dɔ ye, o ka ko kɛra jamakoba ye ka bɔ Feburuyekalo la ka se Marisikalo ma sans 2009, cɛncɛngun ka (île).
Ɛme Sezɛri jatera kosɛbɛ farafinya sabatili hakilinna tali cɛbaw fɛ.
Ɛme Sezɛri ka kɛlɛw kunw lakamuna kosɛbɛ a ka saya sanyɛlɛma taasibila tulonw na kɛrɛnkɛrɛnnenya la Mɔntarayi kereyɔli ka bulɔgu kan: Awirilikalo tile 16, Mɔntarayi Kereyɔli ye kunnafoni min di a bɛ 15 bɔ. Dɔw ɲɛsinnen bɛ cɛba in yɛrɛ ma, dɔw ɲɛsinnen b’a ka koba kɛlenw ma, dɔw ɲɛsinnen bɛ bulɔgutigi yɛrɛ ka taasibila cogoya kɛrɛnkɛrɛnnen ma.Mɔntarayi Kereyɔli ka kunnafoni fɔlɔ dɔ, min bɔra Ɛme Sezɛri ka saya sanyɛlɛma taasibila ɲɛbila la, o bɛ kuma Faransi pɔsiti barakɛlaw ka hakilinna ma. O hakilinna in de ye ka waleɲumandɔn ɲɛsin ɛme Sezɛri ma ni tɛnburu ye. (Angilɛ). o hakilinna in ye miiriya di bulɔgutigima:
Farafin b’aw tɔɔrɔ, sisan, aw bɛ ɲinin k’a nɔ…
Sezɛri ja tɛnburu kan, o ka kan ka bɔ Awirilikalo tile 17 ni 18 Metoropoli la ani Fɔri de Faransi la. Foto in sugantira pɔsiti yɛrɛ de fɛ, w’a ye fɛn bɛɛ sɔr’a la walasa ka taasibila kɛ ka taa mɔgɔ ma mɔgɔ min y’a seko bɛɛ kɛ farafinya sabatili kɛlɛ la.
Bulɔgutigi Imaniye ye bataki fana bila ɛntɛrinɛti kan ka taa Ɛme Sezɛri ma. A ye bataki in tɔgɔ da « Beliya ɛme Sezɛri » (fr creole). A ye bataki in sɛbɛn ni laadaladɔn ni laadalatulon hakilinnaw ye min minnu bɛ kɛ suko la farafinw ni antiyi kaw fɛ. Bataki in bɛ kuma tɛnburu in kan fana.
Farafinya sabati bulɔgu kan, Ɛme Sezɛri ka hakilinna sinsinnenw kama, wele bilalen bɛ kunnafoni kalanaw ma. U bɛ se ka famuyali sɔrɔ kunnafoni kan, min bɔra tugun Alɛn Nikola fɛ, kunnafoni min kɔnɔ, a bɛ sira dɔ bila faransi antiyikaw nin Ɛme Sezɛri ka miiriyaw cɛ
San kelen kɔfɛ, waati min na, Guwadelupu, Guyani ani Reyuniɲɔn jɛkuluba dɔw y’u kan kɛ kelen ye ka laɲini kɛ, laɲini min bɛ ɲɛsin farafinna hadamenya ɲuman n’a danbekow waleyali ma.
Farafinya sabati kan, aw bɛna famuyali sɔrɔ ŋaniyaw la minnu labɛn na walasa ka taasibila kɛ ka taa ɛme Sezɛri fure ma, min tun ye poyi sɛbɛnna ni jɛmufanga mɔgɔ ye.
Sufɛla kɛrɛnkɛrɛnnen dɔ ka ɲɛsin kalanjɛw ma Pari ni Benɛn.tulonkɛba dɔ MaritinikiSanfɛ kalansoba dɔ min tɔgɔ dalen b’a la Ayiti.
Kunnafoni bayɛlɛma na kabɔ tubabukan na Glibal voices kan.

